Pablo Picasso
(Přesměrováno z Picasso)
O stejnojmenné písni pojednává článek Pablo Picasso (píseň).
Pablo Picasso
Pablo Picasso (1962)
Pablo Picasso (1962)
Rodné jméno 	Pablo Diego Francisco de Paula Nepomuceno Cipriano de la Santisíma Trinidad Ruiz y Picasso
Narození 	25. října 1881
Málaga, Španělsko Španělsko
Úmrtí 	8. dubna 1973 (ve věku 91 let)
Mougins, Francie Francie
Povolání 	malíř, sochař, grafický designér, tiskař, choreograf, keramik a autor plakátů
Vzdělání 	Real Academia de Bellas Artes de San Fernando (Madrid) (od 1897)
Manžel/ka 	Olga Khokhlova (1918–1955)
Jacqueline Roque (od 1961)
Partner/ka 	Fernande Olivier (1904–1912)
Marie-Thérèse Walter (1927–1935)
Dora Maar (1936–1944)
Françoise Gilot (1948–1953)
Eva Gouel (do 1915)
Nusch Éluard
Příbuzní 	matka Maria Picasso y López
otec José Ruiz y Blasco
Hnutí 	kubismus
Významná díla 	Guernica
Avignonské slečny
Ocenění 	Leninova mírová cena (1962)
Podpis 	Podpis
Webová stránka 	www.picasso.fr
Některá data mohou pocházet z datové položky.
Signature Picasso

Pablo Ruiz Pičasso (25. října 1881 – 8. dubna 1973) byl španělský malíř a sochař. Jeho celé jméno je Pablo Diego José Francisco de Paula Juan Nepomuceno María de los Remedios Cipriano de la Santísima Trinidad Ruiz y Picasso. Je jednou z nejvýznamnějších osobností umění 20. století. Společně s Georgesem Braquem je považován za zakladatele kubismu. Odhaduje se, že Picasso vytvořil asi 13 500 obrazů a skic, 100 000 rytin a tisků, 34 000 ilustrací a 300 skulptur a keramických děl.

Obsah

    1 Život
        1.1 Pacifismus
    2 Picassovo dílo
        2.1 Před rokem 1901
        2.2 Modré období
        2.3 Růžové období
        2.4 Africké období
        2.5 Analytický kubismus
        2.6 Syntetický kubismus
        2.7 Klasicismus a surrealismus
        2.8 Pozdní dílo
    3 Přátelé
    4 Externí odkazy

Život
Dům v Málaze, ve kterém se Pablo Picasso narodil

Pablo Picasso se narodil v Málaze ve Španělsku, byl prvním dítětem José Ruize y Blasco a Maríe Picasso y López. Byl pokřtěn jako Pablo, Diego, José, Francisco de Paula, Juan Nepomuceno, Maria de los Remedios, a Cipriano de la Santísima Trinidad. Picassův otec, José Ruiz, byl malířem, jehož specialitou bylo realistické zobrazení ptáků a který byl většinu svého života profesorem umění na škole řemesel a kurátorem v muzeu. Picasso už jako chlapec prokazoval vášeň i cit pro kresbu. Podle jeho matky bylo jeho první slovo „piz“, což je zkrácenina od lápiz, španělsky tužka.

Otec vyučoval Picassa různým technikám, např. kresbě a olejové malbě. Picasso studoval i na Akademii umění (Academia de San Fernando) v Madridu, ale studia nedokončil a po roce ji opustil.

Po studiích v Madridu se vydal do Paříže, centra umění v Evropě. V Paříži bydlel s Maxem Jacobem (novinář a básník), který mu pomohl naučit se francouzsky. Picasso pracoval hlavně v noci, kdy Max spal. Prošli spolu časy chudoby a beznaděje, hodně z Picassova díla se v té době muselo spálit kvůli teplu. V roce 1901 založil Picasso v Madridu společně se Solerem časopis Arte Joven. První číslo celé ilustroval sám. Od té doby se Picasso podepisuje jen Picasso, už ne Pablo Ruiz y Picasso.
Portrét Pabla Picassa, který namaloval Juan Gris (1912)

První léta 20. století trávil Picasso mezi Barcelonou a Paříží, kde v roce 1904 začal jeho dlouholetý vztah s Fernande Olivierovou. Právě ona se objevuje v mnoha obrazech té doby. Poté, co získal slávu a nějaký ten majetek, odešel Picasso od Olivierové k Marcelle Humbertové, které říkal Eva. Svou lásku k ní Picasso vyjádřil v mnoha kubistických obrazech.

V Paříži poznal lidi jako jsou André Breton, Guillaume Apollinaire a spisovatelka Gertrude Stein. Kromě manželky měl i množství milenek. Byl dvakrát ženatý a měl čtyři děti se třemi ženami.

V roce 1918 si Picasso vzal balerínu Olgu Chochlovou, která mu představila život ve vyšších vrstvách společnosti. Měli spolu syna Paula, ze kterého se později stal motocyklový závodník a také řidič svého otce.

Picasso se s Chochlovou často hádal. Ona si trvala na společenském chování, zatímco on měl spíše sklony k chování bohémskému. V roce 1927 Picasso poznal sedmnáctiletou Marie-Thérèse Walterovou a začal si s ní tajnou aféru. Jeho manželství s Chochlovou brzy skončilo rozloučením. Rozvod Picasso nechtěl, protože podle francouzského práva by Chochlové připadla polovina jeho majetku. Zůstali tedy svoji až do roku 1955, kdy Chochlová zemřela.

Picasso dlouho pokračoval ve vztahu s Walterovou a měl s ní dceru, kterou pojmenoval Maia. Marie-Thérèse po zbytek života žila v naději, že si ji Picasso jednou vezme, oběsila se 4 roky po jeho smrti.

Dora Maar, fotografka a malířka, byla také po dlouhou dobu Picassovou milenkou. Nejblíž si byli na konci 30. a začátkem 40. let a byla to ona, kdo zdokumentoval obraz Guernica.

Po osvobození Paříže roku 1944 se Picasso dal dohromady s mladou studentkou umění Françoise Gilotovou. Měli spolu dvě děti – Clauda a Palomu. Jako jediná z Picassových žen Gilotová Picassa roku 1953 opustila, údajně kvůli hrubému zacházení a nevěře. Picasso tím byl zdrcen. Prošel těžkým obdobím, kdy si uvědomil, že ve svých 70 letech už není pro mladé ženy tak atraktivní a vypadá vedle nich spíš směšně. Několik kreseb z té doby to jasně ukazuje – znázorňují ošklivého trpaslíka a krásnou mladou ženu. Geneviève Laporte, která s Picassem zažila krátký milostný románek, vydražila v roce 2005 právě takové Picassovy kresby, na nichž je i ona sama.

Další Picassovou láskou byla Jacqueline Roque, která pracovala v hrnčířské dílně Madoura, kde Picasso vytvářel a maloval keramiku. Vzal si ji roku 1961 a byli spolu až do konce Picassova života. Tento sňatek také představoval část pomsty Gilotové. Ta se snažila najít způsob, jak by legitimizovala své dvě děti, které měla s Picassem. Picasso ji podporoval v tom, aby se rozvedla se svým manželem, a tvrdil jí, že si ji poté vezme. Místo toho si ale vzal Roqueovou.

Picasso byl známá osobnost a lidé se zajímali jak o jeho dílo, tak o jeho osobní život. Byl všestranným umělcem, dokonce účinkoval i ve filmu, například se objevil ve filmu Jeana Cocteaua Orfeova závěť. Pokaždé, když se Picasso objevil ve filmu, hrál sám sebe.

V roce 1955 se podílel na filmu Le Mystère Picasso (Picassovo tajemství), který režíroval Henri-Georges Clouzot. Pablo Picasso zemřel 8. dubna 1973 v Mougins ve Francii během oběda s přáteli. Jeho poslední slova byla „Připijte si na mě, na mé zdraví, víte, že já už pít nemohu.“ Byl pochován na zahradě zámku Vauvenargues, ve Vauvenargues, Bouches-du-Rhône. Jacqueline Roqueová nedovolila svým dětem, aby se zúčastnily pohřbu.
Pacifismus

Picasso zůstal během španělské občanské války, první světové války i druhé světové války nestranný a odmítl bojovat za jakoukoli stranu nebo zemi. Picasso o tom nikdy přímo nehovořil, ale podporoval domněnku, že je pacifista. Někteří z jeho současníků (například Braque) měli za to, že tento postoj vychází spíš ze zbabělosti než z principu.

Jakožto španělský občan žijící ve Francii nepociťoval Piccaso touhu bojovat proti Němcům v první ani ve druhé světové válce. Ve španělské občanské válce byla pro Španěly žijící v zahraničí služba v armádě dobrovolná, navíc by vyžadovala dobrovolný návrat do vlasti. Picasso vyjádřil svůj nesouhlas s Frankem a fašismem pomocí umění, ale nikdy proti nim nešel bojovat přímo.

Neúčastnil se ani Katalánského hnutí za nezávislost i přes to, že s ním vyjadřoval souhlas a sám se přátelil s aktivisty, kteří v něm byli. Žádné politické hnutí si nezískalo jeho podporu v nějakém větším měřítku. Je ale pravda, že vstoupil do komunistické strany.

Během druhé světové války zůstal Picasso v Paříži i v době, kdy ji okupovali Němci. Nacisté jeho styl malování nesnášeli, proto v té době nemohl vystavovat. Zavřel se však v ateliéru a dál tvořil. I přes to, že nacisté zakázali v Paříži odlévání bronzu, Piccaso pokračoval s bronzem, který k němu byl propašován francouzským hnutím odporu.

Po druhé světové válce Picasso znovu vstoupil do Francouzské komunistické strany, dokonce se účastnil mezinárodní mírové konference v Polsku. Jeho zájem o komunismus ochladl poté, co byl kritizován, že jeho portrét Stalina není dostatečně realistický. Loajálním členem strany ale zůstal až do své smrti. Ve svých myšlenkách se přibližoval spíš anarchistickému komunismu.
Picassovo dílo
ikona
Tento článek potřebuje úpravy.
Můžete Wikipedii pomoci tím, že ho vylepšíte. Jak by měly články vypadat, popisují stránky Vzhled a styl, Encyklopedický styl a Odkazy.

Picassovo dílo se řadí do několika období. Některé názvy období Picassovy tvorby jsou předmětem sporů, ale asi neuznávanější jsou: modré období (1901–1904), růžové období (1905–1907), období ovlivněné Afrikou (1908–1909), analytický kubismus (1909–1912), a syntetický kubismus (1912–1919).

V letech 1939–40 se konala v Muzeu moderního umění v New Yorku pod záštitou jeho ředitele Alfreda Barra, velice úspěšná retrospektiva Picassova díla až do té doby. Tato výstava Picassa proslavila a ukázala americké veřejnosti celý rozsah jeho umění. Mnozí historikové umění tehdy právě díky této výstavě svůj názor na Picassa přehodnotili.
Před rokem 1901

Picasso se začal učit u svého otce před rokem 1890. Jeho vývoj můžeme sledovat díky kolekci jeho raných prací, které jsou teď v Picassově muzeu v Barceloně. Jedná se o jednu z největších existujících sbírek, která dokládá vývoj díla jednoho umělce. V roce 1893 se z jeho děl vytrácí jakási mladistvost a můžeme říci, že právě tímto rokem začíná kariéra Picassa jako malíře. Akademický realismus, dobře patrný na jeho dílech z poloviny 90. let 19. století, můžeme vidět např. na obraze První přijímání z roku 1896. Jedná se o velký obraz, na kterém je Picassova sestra Lola.

V roce 1897 namaloval několik obrazů, které byly ovlivněny symbolismem. Byly to krajiny vyvedené v nepřírodních fialových a zelených tónech. Poté následovalo období, které je někdy nazýváno jako modernistické (léta 1899–1900). Picasso znal díla Rossettiho, Steinlena, Toulouse-Lautreca a Muncha, ale působila na něj i tvorba starých mistrů, jako byl například El Greco.
Modré období

V modrém období (1901–1904) tvořil Picasso tmavé obrazy vyvedené v modrých a modrozelených barvách, pouze zřídka použil teplejší barvy. Není jisté, kdy přesně toto Picassovo období začalo. Je možné, že se tak stalo ve Španělsku na jaře 1901 nebo v Paříži ve druhé polovině toho roku. Strohá barevnost a smutné náměty (prostitutka, žebrák) mohou mít za příčinu Picassovu cestu po Španělsku a také sebevraždu jeho přítele Carlose Casagemase. Od podzimu roku 1901 vytvořil několik posmrtných portrétů Casagemase a v roce 1903 namaloval temný alegorický obraz La Vie – Život.

Stejná nálada panuje i na rytině s názvem Skromný pokrm z roku 1904, na které je žena a slepý muž, oba jsou vyhublí a sedí u skoro prázdného stolu. Téma slepoty se v Picassových obrazech tohoto období objevuje častěji. Další časté téma jsou umělci, akrobati a harlekýni. Harlekýn – obvykle vyobrazený v oblečení se čtvercovým vzorem – se stal Picassovým osobním symbolem.
Růžové období

Pro růžové období (léta 1905–1907) je charakteristický veselejší nádech s oranžovými a růžovými barvami. Opět se zde často objevuje harlekýn. V roce 1904 se Picasso seznámil s Fernande Olivierovou. Vztah s ní a také vliv francouzských malířů se značně podepsaly na Picassově tvorbě.
Africké období

Na začátku Picassova afrického období (léta 1907–1909) stojí dvě postavy na obraze Avignonské slečny, které byly inspirovány předměty přivezenými z Afriky. Nápady vzniklé v tomto období vedou přímo k následujícímu období – kubismu.
Analytický kubismus

Analytický kubismus (léta 1909–1912) je styl, který Picasso vytvořil společně s Braquem. Obrazy obou umělců byly v té době temné, vyvedené v hnědých barvách. Oba umělci malovali věci tak, jako by byly viděny z více úhlů najednou. Obrazy Picassa a Braqua z té doby jsou si velice podobné.
Syntetický kubismus

Syntetický kubismus (léta 1912–1919) je dalším stupněm kubismu. Umělec na obraz lepí i kusy papíru – často tapety nebo noviny. Jednalo se o první použití koláže v umění.[zdroj?]
Klasicismus a surrealismus

Po První světové válce tvořil Picasso v neoklasicistním stylu. Tento „návrat k pořádku“ je viditelný v tvorbě mnoha umělců 20. let 20. století. Picassovy obrazy a kresby z té doby připomínají díla Ingrese.

V 30. letech 20. století vystřídal harlekýna jako hlavní motiv Picassových obrazů minotaurus. To, že Picasso používal motiv minotaura, můžeme zčásti přičíst jeho kontaktu se surrealisty, kteří minotaura často používali jako svůj symbol. U Picassa ho můžeme najít např. v obraze Guernica. Je to jeden z jeho nejznámějších obrazů. Zobrazuje bombardování španělského města Guernica Němci. Dlouhou dobu bylo toto plátno v newyorském Muzeu moderního umění, v roce 1981 se vrátilo do Španělska a dnes je v Madridu.
Skulptura v Chicagu
Pozdní dílo

Picasso byl jedním z 250 sochařů, kteří vystavovali ve Filadelfii v létě 1949.

V 50. letech 20. století se Picassův styl opět změnil, když začal tvořit interpretace děl starých mistrů. Vytvořil skupinu obrazů založených na Velazquezových Las Meninas – Dvorní dámy. Další díla založil na obrazech od Goyi, Poussina, Maneta, Courbeta a Delacroixe.

Dostal zakázku na vytvoření makety pro patnáctimetrovou sochu v Chicagu. Do projektu se vrhl s velkým zápalem a vytvořil skulpturu, která je dvojsmyslná a do jisté míry i kontroverzní. Byla odhalena roku 1967 a stala se jednou z nejznámějších pamětihodností Chicaga. Picasso odmítl odměnu 100 000 dolarů a věnoval je občanům města.

Picassova pozdní díla byla směsicí stylů, jeho prostředky vyjadřování v neustálé proměně až do konce jeho života. Picasso se cele věnoval práci, byl odvážnější, jeho dílo barevnější a expresivnější. Mezi lety 1968 a 1971 vytvořil množství obrazů a stovky leptů. Jeho obrazy nebyly v jeho době nijak dobře přijímány, teprve později byl Picasso uznán za umělce, který byl často daleko před svou dobou.
Přátelé

Dne 4. listopadu 1955 fotograf Lucien Clergue navštívil Picassa v Cannes. Poprvé se však setkali několik let před tím na koridě v Arles, kde Lucien Clergue ukázal své fotografie Picassovi a ten chtěl vidět i ostatní snímky. Mladý Clergue mu pak léta své snímky posílal. Jejich přátelství trvalo 30 let, až do mistrovy smrti. Kniha Můj přítel Picasso (Picasso my friend) ukazuje důležité okamžiky jejich vztahu.
Externí odkazy

    Osoba Pablo Picasso ve Wikicitátech
    Seznam děl v databázi Národní knihovny ČR, jejichž autorem nebo tématem je Pablo PicassoLogo Wikimedia Commons Obrázky, zvuky či videa k tématu Pablo Picasso ve Wikimedia Commons

    Ukázky grafických listů
    (anglicky) Pablo Picasso v Internet Movie Database
    Vybraná díla Pabla Picassa

V tomto článku byl použit překlad textu z článku Pablo Picasso na anglické Wikipedii.
Victor Hugo
Victor Hugo
Portrét Victora Huga od Jana Vilímka
Portrét Victora Huga od Jana Vilímka
Rodné jméno 	Victor-Marie Hugo
Narození 	26. února 1802
Besançon
Úmrtí 	22. května 1885
Paříž
Povolání 	básník, prozaik, dramatik, esejista, politik
Národnost 	francouzská
Alma mater 	Pařížská univerzita
Lycée Louis-le-Grand
Literární hnutí 	romantismus
Významná díla 	Chrám Matky Boží v Paříži, Bídníci, Dělníci moře, Devadesát tři
Manžel/ka 	Adèle Foucher
Partner/ka 	Juliette Drouet
Léonie d'Aunet
Příbuzní 	bratři Abel Hugo a Eugène Hugo
Podpis 	Podpis
Logo Wikimedia Commons multimediální obsah na Commons
Logo Wikizdrojů původní texty na Wikizdrojích
Logo Wikicitátů citáty na Wikicitátech
Nuvola apps bookcase.svg Seznam děl v databázi Národní knihovny
Některá data mohou pocházet z datové položky.

Victor-Marie Hugo [ígo] (26. února 1802, Besançon – 22. května 1885, Paříž) byl francouzský básník, prozaik, dramatik, esejista a politik, vrcholný představitel romantismu.

Obsah

    1 Život
    2 Dílo
        2.1 Divadelní hry
        2.2 Poezie
        2.3 Romány
        2.4 Cestopisy
        2.5 Eseje a politické projevy
        2.6 Paměti a záznamy
        2.7 Souborná díla
        2.8 Překlady do češtiny
            2.8.1 Poezie
            2.8.2 Romány
    3 Odkazy
        3.1 Reference
        3.2 Literatura
        3.3 Související články
        3.4 Externí odkazy

Život

Jeden z největších francouzských básníků a spisovatelů, nejvýznamnější francouzský zastánce komunismu 19. století se narodil v Besançonu, když 19. století byly dva roky, jak praví v jedné své autobiografické básni. Byl vychováván pobožnou matkou, která byla přívrženkyní krále Jakuba a monarchie (royalistka), a otcem, který byl důstojníkem napoleonské armády a stoupencem Napoleona (bonapartista).
Portrét Victora Huga od Léona Bonnata z roku 1879

Byl třetím synem Josepha Léopolda Sigisberta Huga a Sophie Trébuchet. Narodil se v roce 1802 v Besançonu a žil ve Francii po většinu svého života. Jeho bratři byli Abel Joseph Hugo (nar. r.1798) a Eugéne Hugo (nar. r.1800).

Dětství Viktora Huga bylo poznamenáno význam­nými událostmi. Napoleon byl prohlášen císařem, když byly Victoru Hugovi dva roky a Bourbounská Monarchie byla obnovena před jeho třináctinami. Opačné politické a náboženské názory, které měli Hugovi rodiče, zobraz­ovaly ideologické síly, které se přely o nadvládu ve Francii celý jeho život: Hugův otec byl vysoce postavený důstojník v Napoleonově armádě. Byl atheistický republikán, který považoval Napoleona za hrdinu; jeho matka byla extrémní katolická royalistka, a podle některých domněnek, byla milenkou Generála Victora F. de Lahorie, popraveného v roce 1812 za spiknutí proti Napoleonovi. Jelikož byl Hugův otec důstojník, rodina se často stěhovala a Hugo se při cestování hodně naučil. Na cestě do Neapole viděl rozlehlé Alpské vrcholky, velkolepě modré středozemní moře a Řím v době oslav. Ačkoliv mu bylo pouze šest let, uchoval si tento půlroční výlet pevně v paměti.

Sophie následovala svého muže do Itálie (kde Léopold sloužil jako guvernér pro­vincie blízko Neapole) a Španělska (kde se ujmul tří španělských provincií). Nespokojená s neustálým stěhováním, které vyžadoval vojenský život, a faktem že její manžel nesdílel její katolickou víru, Sophie se rozhodla nakrátko opustit Léopolda v roce 1803 a usadit se v Paříži. Od té doby dominantním způsobem řídila Hugovu výchovu a vzdělání. V důsledku toho Hugova první díla v poezii a próze odrážela ještě její vášnivé oddání víře a Králi. Teprve později, během událostí vedoucích k Francouzské revoluci v roce 1848, začal Hugo vzdorovat svému katolickému royalistickému vzdělání a místo toho se stal stoupencem volno-­myšlenkářství a přívržencem republiky.

V r. 1819 založil Victor Hugo se svým bratrem Abelem čtrnáctideník Le Conservateur littéraire (vycházel do r. 1821), ve kterém otiskoval literárněkritické stati a divadelní recenze. Přes monarchistické zaměření časopisu se v něm již začal zabývat otázkami svobody ducha a s tím spojeného svobodného vyjadřování umělce. Také druhý bratr Victora Huga, Eugène, se pokoušel o literární dráhu, byl však sužován duševní nemocí a zemřel ve věku 37 let.

Mladý Viktor se zamiloval do Adèle Foucher se kterou se, proti vůli své matky, tajně zasnoubil. S Adèle se oženil (1822) až poté co zemřela jeho matka v roce 1821. Jejich první dítě Léopold (1823) zemřel jako nemluvně. Hugovy další děti byli Léopoldine (1824), Charles (1826) François-Victor (1828) a Adèle (1830). Hugo vydal svoji první novelu Han z Islandu (Han d'Islande) r. 1823 a druhou, o tři roky později, Veliký Jargal (Bug-Jargal) r. 1826. Mezi roky 1829 a 1840 vydal dalších pět básnických sbírek (Les Orientales, 1829; Les Feuilles d'automne, 1831; Les Chants du crépuscule, 1835; Les Voix intérieures, 1837; a Les Rayons et les ombres, 1840), které upevnili jeho reputaci jako jednoho z největších poetů tehdejší doby.

Krize v osobním životě spisovatele nastala v r. 1833, kdy jeho manželka Adèle navázala milostný poměr s jeho dobrým přítelem, kritikem Sainte-Beuvem. Ve stejném roce se Victor Hugo seznámil s herečkou Juliette Drouet (vlast. jménem Julienne Gauvain), která se stala jeho milenkou, dobrovolnou sekretářkou a společnicí na cestách. Přestože v jeho životě byly ještě další ženy, tento vztah trval padesát let, až do její smrti. Provázela ho i po dobu jeho pozdějšího exilu, ne vždy však bydleli spolu pod jednou střechou. Victor Hugo jí věnoval mnoho svých básní a ona mu napsala velké množství dopisů. Jejich milostná korespondence vyšla knižně s názvem Lettres à Juliette Drouet 1833-1883: le livre de l'anniversaire par Victor Hugo et Juliette Drouet 1964.

Autor byl zdrcen, když jeho nejstarší dcera Léopoldine tragicky zahynula v roce 1843, krátce po své svatbě. Utopila se nešťastnou náhodou i se svým manželem při projížďce na lodi v jezeře Seine à Villequier. Viktor Hugo byl zrovna na cestách a dozvěděl se o Léopoldině smrti z novin. Svůj šok, zděšení a žal popsal ve své básni À Villequier. Později napsal mnoho básní o jejím životě a smrti, nejslavnější pravděpodobně Demain, dès l'aube, ve které popisuje návštěvu jejího hrobu. I po mnoha letech se ve svých dílech snažil vyrovnat se ztrátou milované dcery tím, že vyjadřoval nejen zármutek truchlícího otce, ale i soucit s bolestí všech trpících např. ve sbírce básní La Pitié suprême 1879.

Roku 1845 vstoupil Hugo do politiky a byl jmenován pairem, v pairovské komoře se vyslovoval pro návrat Ludvíka Bonaparta, po rozpuštění pairie (1848) úspěšně kandidoval do parlamentu. Ačkoliv byl zprvu politickým stoupencem Napoleona III., brzy vystupoval jako jeho odpůrce a jako zastánce liberálního socialismu. V důsledku převratu provedeného Napoleonem III v roce 1851 byl nucen odejít do exilu, ve kterém žil téměř dvacet let. Krátce pobýval v Bruselu (1851) poté v Jersey (1852-55) a nakonec zamířil na menší ostrov Guernsey (1855-70). Zde také prožil další osobní tragédii se svoji krásnou, ale psychicky labilní, nejmladší dcerou Adèle, která ho doprovázela do vyhnanství. Po útrapách, spojených s nešťastnou láskou (muž, kterého milovala, věřila mu a za nímž odjela až do daleké Kanady, ji veřejně odmítl), u ní naplno propukla vážná duševní nemoc . Po návratu do Francie žila až do své smrti v zařízeních pro duševně nemocné.
Hrob Victora Huga v Panthéonu (Paříž, Francie)

Přestože Napoleon III prohlásil všeobecnou amnestii v roce 1859, Hugo zůstal v exilu do té doby než byl Napoleon III donucen vzdát se trůnu po porážce Francie v Prusko-francouzské válce. Do Paříže se za bouřlivých oslav vrátil až roku 1870 v době, kdy Francie byla poražena pruskými vojsky a přiklonil se k ideálům Komuny.

Předtím než se Hugo mohl natrvalo usadit ve Francii naposledy uprchl do Guernsey (1872–73) poté, co zažil obléhání Paříže (1870–71). Roku 1875 se stal senátorským delegátem a brzy na to senátorem. Roku 1881 byl znovu zvolen senátorským delegátem a roku 1882 se znovu stal senátorem; psal další různorodá díla, z nichž řada byla vydána až po jeho smrti.
Pamětní deska Victora Huga na ostrově Jersey.

Victor Hugo zemřel roku 1885 v Paříži jako velký a uznávaný francouzský národní básník. V den jeho pohřbu byl vyhlášen státní smutek. Je pochován v pařížském Panthéonu.

Na jeho památku byla zřízena dvě muzea: jedno v domě, kde žil, na ostrově Guernsey a druhé v jeho bytě v paláci Rohan na Place des Vosges.
Dílo

Victor Hugo je autorem klasicistních básní a romantických dramat a románů, v nichž mísil postupy černého románu se zásadami kritického realismu. Ve své tvorbě spojoval snové, filosofické, politické a lyrické oblasti, mísil tragično a komično, krásu a ošklivost, vznešenost a grotesknost a z pozice humanisty se nadčasově dotkl řady sociálních problémů světa.

Dva romány Victora Huga byly katolickou církví zařazeny na Index zakázaných knih:

    Chrám Matky Boží v Paříži (Notre-Dame de Paris) dekretem ze dne 28. července 1834 a
    Bídníci (Les misérables) dekretem ze dne 20. června 1864.[1]

Divadelní hry

    Cromwell (1827), předmluva k tomuto dílu se stala manifestem romantického dramatu a odstartovala diskuzi mezi francouzským klasicismem a romantismem.
    Marion de Lorme (1829),
    Hernani (1830),podle této hry napsal italský skladatel Giuseppe Verdi svou operu Ernani.
    Král se baví (Le Roi s'amuse, 1832), podle této hry napsal italský skladatel Giuseppe Verdi svou operu Rigoletto.
    Lukrécie Borgia (Lucrèce Borgia, 1833),
    Marie Tudorovna (Marie Tudor, 1833)
    Ruy Blas (1838),[2]
    Angelo, tyran padovský (Angelo, tyran de Padoue, 1835),
    Purkrabí (Les Burgraves, 1843),
    Torquemada (1882).

Poezie

Victor Hugo psal poezii lyrickou, epickou, milostnou i satirickou. Jeho poezie překvapuje dokonalostí veršované formy, barvitostí obrazu a líčení nálad. K nejvýznamnějším autorovým básnickým sbírkám patří:

    Ódy a rozmanité básně (Odes et poésies diverses, 1822),
    Nové ódy (Nouvelles Odes, 1824),
    Ódy a balady (Odes et Ballades, 1826, 1828),
    Východní zpěvy (Les Orientales, 1829),
    Podzimní listí (Les Feuilles d'automne, 1831),
    Zpěvy soumraku (Les Chantes du crépescule, 1835),
    Vnitřní hlasy (Les Voix intérieurs, 1837),
    Paprsky a stíny, (Les Rayons et les ombres, 1841),
    Tresty (Les Châtiments, 1853), satirická básnická sbírka s častými útoky na Napoleona III..
    Kontemplace (Les Contemplations, 1855),
    Legenda věků I.-III. (La Légende des Siècles, 1859, 1877, 1883), básnická epopej, třídílný cyklus, v němž se básník zamýšlí nad vývojem lidstva v cestě za pokrokem a humanitou a opimisticky věří v lepší budoucnost lidstva.
    Písně ulic a lesů (Les Chansons des rues et des bois, 1865),
    Hrozný rok (L'Année terrible, 1872),
    Umění být dědečkem (L'Art d'être grand-père, 1877),
    Papež (Le Pape, 1878),
    Nejvyšší soucit (La Pitié suprême, 1879),
    Osel (L'âne, 1880),
    Náboženství (mn.č.) a náboženství (Religions et religion, 1880),
    Čtvero proudů ducha (Les Quatre Vents de l'Esprit, 1881),

vydané po smrti autora

    Konec Satana (La Fin de Satan, 1886),
    Celá lyra (Toute la lyre, 1888, 1893),
    Bůh (Dieu, 1891)
    Neblahé roky (Les Anées funestes, 1898),
    Poslední kytice (Dernière gerbe, 1902) a další.

Romány

    Han z Islandu (Han d'Islande, 1823), autorova románová prvotina ovlivněná černým románem a frenetickou literaturou.
    Veliký Jargal (Bug-Jargal, 1826), historický román napsaný v duchu románů Waltera Scotta, líčící vzpouru černošských otroků na Haiti roku 1791.
    Poslední den odsouzence (Le Dernier Jour d'un condamné, 1829), román zachycující dobu od procesu s mužem, odsouzeným k smrti až po poslední okamžiky jeho života. Čtenář se nedozví jméno muže, ani čin, za který byl odsouzen, pouze s ním prožije utrpení spojené s pobytem ve vězení a z očekávání blížící se smrti. Autor se tímto románem postavil za zrušení trestu smrti.
    Chrám Matky Boží v Paříži (Notre-Dame de Paris, 1831), historický román ze středověké Paříže v době vlády Ludvíka XI. Hlavním hrdinou je hrbatý zvoník Quasimodo z chrámu Matky Boží, kterého se v dětství ujal kněz Frollo a vychoval ho. Kvůli němu se Quasimodo pokusí unést cikánskou tanečnici Esmeraldu, do niž je Frollo zamilován. Quasimodo je ale zatčen a odsouzen k trestu na pranýři. Esmeralda se nad ním jako jediná slituje. Frollovými intrikami je Esmeralda popravena a Quasimodo se mu za to mstí. Po letech je zvoníkovo tělo nalezeno v hrobce, kde byla Esmeralda pohřbena.
    Bídníci (Les Misérables, někdy česky též jako Ubožáci, 1862). V románu Hugo zachycuje život francouzského lidu v 1. třetině 19. století. Ústřední postavou je Jean Valjean. Je to bývalý galejník, který se na galeje dostal za krádež chleba. Když se mu podařilo uprchnout, okradl starého kněze, který mu nabídl nocleh. Když ho ale chytli četníci, kněz jim řekl, že stříbrné příbory Jeanu Valjeanovi dal darem, přidal mu ještě stříbrné svícny a tím ho zachránil od galejí. Tím Jeana ovlivnil a ten se poté stal dobrodincem a ochráncem těch nejbídnějších. Jeho protihráčem je policejní prefekt Javert, který ho pronásleduje. Zastává názor, že galejník zůstane galejníkem, a považuje dopadení Valjeana za své životní poslání. Ženskými hrdinkami románu jsou Fantine, mladá žena, kterou bída dohnala k prostituci a její dcera Cosette, které se ujal Jean Valjean a vychovává ji. Román vyznívá jako obžaloba tehdejší společnosti a mravů.
    Dělníci moře (Les Travailleurs de la Mer, 1866), román, jehož děj se odehrává v prostředí drsné přírody Normanských ostrovů v době plachetnic a prvních parníků, oslavuje vítězný lidský zápas s mořským živlem a lidskou práci.
    Muž, který se směje (L'Homme qui rit, 1869), historický román z anglického prostředí na přelomu 17. a 18. století, který nás zavádí do prostředí kočovných tlup, mezi námořníky, do žalářů i do paláců. Autor v tomto románu zpracoval podobný námět jako v románu Chrám Matky Boží v Paříži. Hlavní postavou je mladý muž, kterému byla v dětství znetvořena tvář do "věčného úsměvu". Tímto krutým způsobem se poznamenávaly v Anglii té doby nechtěné a odložené děti, aby se nepokoušely v budoucnu najít své rodiče, často ze šlechtických rodů. Mladík se přidává ke skupině potulných komediantů, s nimiž vystupuje jako klaun. Útěchou v nelehkém životě se mu stává láska krásné slepé dívky, která nevidí jeho tvář, ale o to více vnímá jeho odvahu, dobré srdce a šlechetnou duši. V tragickém závěru románu se hrdina rozhodne pro dobrovolný odchod ze života, aby uhájil čest svého pravého jména. Tento dobrodružný, romantický příběh se, stejně jako ostatní autorovy romány, řadí mezi uznávaná díla nejen francouzské, ale i světové literatury 19. století.
    Devadesát tři (Quatrevingt-treize, 1874), román, ve kterém Hugo zobrazuje nejdramatičtější rok Velké francouzské revoluce, rok 1793. Přibližuje jej na osudech tří postav z obou táborů, a to jednak na postavě vůdce protirevoluční selské vzpoury v kraji Vendée, a jednak na postavách dvou stoupenců revoluce, kteří tragicky hynou pro rozpory mezi věrností revoluci a osobními city.
    Claude Gueux svým rozsahem by se mělo toto dílo zařadit spíše mezi povídky. Victor Hugo v něm líčí osudy Clauda Gueux, zloděje, jež se provinil jen tím, že chtěl nasytit svou rodinu.

Cestopisy

    Rýn (Le Rhin, 1842),

vydané po smrti autora

    Alpy a Pyreneje (Alpes et Pyrénées, 1890),
    Francie a Belgie (France et Belgique, 1892).

Eseje a politické projevy

    Směs literárních a filozofických statí (Littérature et philosophie mêlées, 1834)
    Napoleon Malý (Napoléon-le-Petit, 1851), politický pamflet, mistrný portrét dobrodruha na trůně Napoleona III.
    William Shakespeare (William Shakespeare, 1864), životopisná esej
    Činy a slova (Actes et paroles, 1875-1876, 1885, 1889), politické projevy
    Historie jednoho zločinu (Histoire d'un crime, 1877-1878), protest proti jedné z nejotřesnějších událostí francouzské historie - proti státnímu převratu Ludvíka Bonaparta.

Paměti a záznamy

vyšly po smrti autora

    Co jsem viděl (Choses vues, 1887, 1900),
    Post scriptum mého života (Post-scriptum de ma vie, 1901),
    Deník 1830-1848 (Journal 1830-1848, 1954).

Souborná díla

Souborná vydání děl Victora Huga vycházela především ve třech nakladatelstvích

    Hetzel-Quantin (48 sv. od r. 1881),
    Ollendorf-Michel (45 sv., 1902-1952),
    Gallimard (6 sv., 1950-1967) poezie a divadlo.

Překlady do češtiny
Poezie

O překlady poezie Victora Huga do češtiny se nejdříve zasloužil básník Jaroslav Vrchlický

    Básně V.Huga, překlad Jar.Vrchlický, Praha: Nakl.Dr.Ed.Grérga, 1874
    Poesie francouzská nové doby, výbor a překlad Jar.Vrchlický, Praha: Nakl.Dr.Ed.Grégra, 1878,
    Victora Huga Nové básně, překlad Jar.Vrchlický, Praha: J.Otta, 1882,
    Nové překlady z Victora Huga, překlad Jar.Vrchlický, Praha: J.Otta, 1901
    Spící Booz, překlad Boh.Reynek, Stará Říše na Moravě: Marta Florianová, 1933,
    Satyr, překlad Sv.Kadlec (1947), překlad T.Vondrovic, Praha: Lyra Pragensis, 1971,
    Francii a světu, výbor a překlad kolektiv autorů: K.Bednář, V.Dyk, L.Fikar, Sv.Kadlec, J.Pilař, I.Slavík, J.Valja, J.Vladislav, Praha: Mladá fronta, 1953,
    Jen ty nám zůstáváš, ó lásko, výbor a překlad P.Kopta, Praha: SNKLU, 1965,
    Pět romantických siluet. Poezie francouzského romantismu, překlad Vl.Mikeš, Praha: Lyra Pragensis, 1981,
    Beru si slovo, výbor a překlad kolektiv autorů: K.Bednář, V.Dyk, L.Fikar, G.Francl, Sv.Kadlec, P.Kopta, Vl.Mikeš, J.Pechar, J.Pelán, J.Pokorný, I.Slavík, J.Taufer, J.Valja, M.Vlček, 1985,
    Širé moře, širé nebe, překlad N.Macurová, Z.Hrbata, Praha: Supraphon, 1986.

Romány

    Han z Islandu (Han d'Islande), překlad Dr.Em.Čenkov, Praha: Mars, 1931,
    Veliký Jargal (Bug-Jargal), překlady: 1924, 1928, 1931,
    Poslední den odsouzence (Le Dernier Jour d'un condamné), překlad Pavla Janů, Praha: Garamond, 2008,
    Chrám Matky Boží v Paříži (Notre-Dame de Paris), překlady: 1864 (dostupné online), 1902, 1934, 1955, 1968, 1978, 1994, 2000, 2005, 2009, jako Chrám Panny Marie v Paříži překlad 1923, jako Zvoník u Matky boží překlad 1975,
    Bídníci, někdy též Ubožáci (Les Misérables), překlady: 1863-1864, 1897-1899, 1918, 1923, 1928, 1931, 1975, 1984, 2010, četné adaptace pro mládež v překladu M.Majerové a výbory,
    Dělníci moře (Les Travailleurs de la Mer) překlady: 1903, 1923, 1929, 1933, 1958, 1969, 1977,
    Muž, který se směje (L'Homme qui rit) překlady: 1869, 1918-1919, 1920, 1928, 1931, upraveno 1970, 2000,
    Devadesát tři (Quatrevingt-treize) překlady: 1874, 1902, 1923, 1931, 1952, 1958, 1967, 1978, 1986, 2002,
    Claudius Gueux (Claude Gueux), překlady: 1920, 1929.

Odkazy
Reference

V tomto článku byl použit překlad textu z článku Victor Hugo na anglické Wikipedii.

Index librorum prohibitorum / Leonis XIII Summi Pontificis auctoritate recognitus SSmi. D. N. Pii pp. XI iussu editus. Romae : Typis polyglottis Vaticanis, 1924. 292 s. [Viz str. 128.]

    HUGO, Victor. Ruy Blas. Překlad Václav Durych. Praha : Otto, 1912. Ruy Blas je jedním z nejpůsobivějších dramat Viktora Huga. Poprvé bylo uvedeno 8. 11. 1838 při otevření divadla Renaissance v Paříži. Děj hry, jejímž hrdinou je Ruy Blas, se odehrává v Madridu v 17. stol.. Dostupné online.

Literatura

    LAGARDÉ, André; MICHARD, Laurent. Francouzská literatura 19. století. Praha : Garamond, 2008. 579 s. ISBN 978-80-7407-026-6.
    FRYČER, Jaroslav. Slovník francouzsky píšících spisovatelů. In kolektiv. Praha : Libri, 2002. ISBN 80-7277-130-2. Kapitola HUGO Victor Marie, s. 356-360.
    František Xaver Šalda: Heslo Victor Hugo v Ottově slovníku naučném
        text hesla je k dispozici též v knize Šaldův slovník naučný, Praha : Československý spisovatel, 1986
    FISCHER, Jan Otokar a kol. Dějiny francouzské literatury 19. a 20. století. Díl 1., 1789-1870. 2. vyd. Praha: Academia, 1981. 657 s. [Kapitola „Hugo" je na str. 227–268; bibliografie na str. 359–361.]
    KOPAL, Josef. Dějiny francouzské literatury. 1. vyd. Praha: Melantrich, 1949. 472 s. [Kapitola „Victor Hugo" na str. 313–318.]
    MACURA, Vladimír a kol. Slovník světových literárních děl. 2. svazek, M–Ž. 1. vyd. Praha: Odeon, 1988. 459 s. [Statě „Dělníci moře", „Hernani aneb Kastilská čest", „Chrám Matky Boží v Paříži", „Legeda věků" a „Ubožáci" jsou na str. 364–368.]
    ŠIMEK, Otokar. Dějiny francouzské literatury v obrysech. Díl 4., Literatura 18. a 19. století. 1. vyd. Praha: SNKLU, 1962. 636 s. [O Victoru Hugovi na str. 411–428 (poezie), 453–458 (drama) a 466–471 (próza).]

Související články

    Seznam francouzských spisovatelů

Externí odkazy

    Logo Wikimedia Commons Obrázky, zvuky či videa k tématu Victor Hugo ve Wikimedia Commons
    Autor Victor Hugo ve Wikizdrojích
    Plné texty děl autora Victor Hugo v databázi Gallica
    Seznam děl v databázi Národní knihovny ČR, jejichž autorem nebo tématem je Victor Hugo
    Plné texty děl autora Victor Hugo na projektu Gutenberg
    Osoba Victor Hugo ve Wikicitátech
    Victor Hugo le dessinateur (francouzsky)

Johann Wolfgang von Goethe
(Přesměrováno z Goethe)
Johann Wolfgang Goethe
Portrét z roku 1828
Portrét z roku 1828
Rodné jméno 	Johann Wolfgang von Goethe
Narození 	28. srpna 1749
Frankfurt nad Mohanem
Úmrtí 	22. března 1832
Výmar
Povolání 	spisovatel, politik, právník, biolog, stavitel
Národnost 	německá
Literární hnutí 	Sturm und Drang
Významná díla 	Faust
Utrpení mladého Werthera
Manžel/ka 	Christiane Vulpius
Partnerka 	Lili Schönemann, Ulrika von Levetzow
Podpis 	Podpis
Logo Wikimedia Commons multimediální obsah na Commons
Logo Wikizdrojů původní texty na Wikizdrojích
Logo Wikicitátů citáty na Wikicitátech
Nuvola apps bookcase.svg Seznam děl v databázi Národní knihovny
Některá data mohou pocházet z datové položky.
Johann Wolfgang von Goethe (1779)

Johann Wolfgang Goethe (28. srpna 1749, Frankfurt nad Mohanem – 22. března 1832, Výmar) byl německý básník, prozaik, dramatik a politik.

Vystudoval práva. Působil krátce jako právník, později byl dvorním radou a ministrem státní správy Sasko-výmarského vévodství.

Jako mladý se seznámil s Johannem Gottfriedem Herderem, toto přátelství ovlivnilo jeho tvorbu. Byl v čele hnutí Sturm und Drang.

Goethe hodně cestoval, při návštěvě Itálie (Řím) a tehdy samostatné Sicílie (Palermo) se seznámil s antikou, kterou pokládal za vrchol kultury. Antické Řecko považoval za nedostižný vzor.

Ve vyšším věku velmi často navštěvoval Čechy, zvláště západočeská lázeňská místa, zprvu především Teplice a Karlovy Vary. Později si oblíbil Mariánské Lázně, kde se také v roce 1821 seznámil se svou poslední láskou Ulrikou von Levetzow. Sbíral také minerály.

Od roku 1775 žil a působil ve Výmaru, kde je také pohřben. V roce 1799 se tam usadil také Friedrich Schiller, aby byl Goethemu nablízku. Goethe a Schiller byli tehdy již přáteli, i když jejich vzájemný vztah prošel předtím (a také poté) několika většími či menšími krizemi. Oba umělci ve Výmaru vytvořili významná díla. Např. rok 1797 je považován za „rok balad“.

Goethe se stal již během svého života slavným básníkem a dramatikem uznávaným nejen v Německu.

Obsah

    1 Život
        1.1 Dětství (1749–1765)
        1.2 Lipsko (1765–1768)
        1.3 Frankfurt a Štrasburk (1768–1770)
        1.4 Ministrem ve Výmaru
        1.5 Italská cesta
        1.6 Výmarský klasicismus
        1.7 Stáří
    2 Dílo
        2.1 Drama
        2.2 Poezie
        2.3 Romány
        2.4 Odborná činnost
            2.4.1 Biologie a botanika
            2.4.2 Geologie
            2.4.3 Teorie barev
            2.4.4 Stavebník
    3 Online dostupná díla autora
    4 Odkazy
        4.1 Reference
        4.2 Související články
        4.3 Externí odkazy

Život
Rodný dům ve Frankfurtu nad Mohanem
Johann Wolfgang von Goethe
Goethův pomník před Starou burzou v Lipsku
Dětství (1749–1765)

Johannův otec, Johann Caspar Goethe (1710–1782), byl zástupcem v císařské radě. Studoval právo v Lipsku, pracoval u Říšského soudu ve Wetzlaru, podnikl cesty do Paříže a Říma a nakonec zapustil kořeny v rodném městě Frankfurtu nad Mohanem, kde rodina žila v prostorném domě u velké srnčí obory. Zde se věnoval svým zálibám – mimo jiné sbírce naturálií a obrazů.

Johannova matka, Katharina Elisabeth Goethe (1731–1808), rozená Textor, byla dcerou frankfurtského starosty. V sedmnácti letech věku se provdala za osmatřicetiletého radu Goetheho.

Kromě sestry Friederiky Christiany (1750–1808; později Cornelia Schlosser) zemřeli všichni další sourozenci velmi brzo. Roku 1758 onemocněl sám Johann Wolfgang Goethe neštovicemi.

Mladý Goethe byl vyučován svým otcem a soukromým učitelem. Dostalo se mu i vzdělání v jízdě na koni a šermu.

Již od dětství se zajímal o literaturu, přičemž nejvíce jej zaujali Friedrich Gottlieb Klopstock (tenkrát velmi moderní) a Homér. Ve čtrnácti letech se ucházel o členství v Arkádské společnosti Phylandria. Také se zajímal o divadlo – proto navštěvoval během francouzské okupace roku 1759 francouzské divadlo ve frankfurtském Junghofu. Roku 1763 zhlédl koncert tehdy sedmiletého Mozarta.

30. září 1765 opustil Frankfurt, aby v Lipsku započal studia práv.
Lipsko (1765–1768)

V letech 1765 až 1768 studoval Goethe v Lipsku. Chodil na přednášky poetiky Christiana Fürchtegotta Gellerta a účastnil se cvičení stylistiky. Také se účastnil malířského vyučování u Adama Friedricha Oesera, ředitele Lipské akademie. Zamiloval se do Kätchen Schönkopf a opěvoval tuto lásku ve veselých rozverných verších rokokové tradice (básnický cyklus Annette). Hostinec Auerbachs Keller a tamější pověst o Faustovi na něj udělaly takový dojem, že použil hostinec Auerbachs Keller jako jediné konkrétní existující místo ve svém dramatu Faust I.

Náhlá hematorea (prudké krvácení) jej donutilo přerušit studia a vrátit se 28. srpna 1768 do Frankfurtu.
Frankfurt a Štrasburk (1768–1770)

Následuje jedenapůlleté, několika zvraty přerušované období zotavování. V době rekonvalescence se o něj s láskou starala matka a sestra. Jedna matčina přítelkyně, Susanne von Klettenberg, jej seznámila s pietistickými (proud v protestantském hnutí) názory.

V dubnu 1770 opustil Frankfurt, aby splnil otcovo přání a dokončil studia ve Štrasburku.

Ve Štrasburku poznává Friedriku Brion – dceru faráře. Jí věnoval několik básní, mezi nimi např. „Willkommen und Abschied“, „Sessenheimer Lieder“ a „Heidenröslein“ (Přivítání a loučení, Sessenheimské písně a Šípková růžička).
Goethe a Friedrich Schiller (Výmar)

Po ukončení studií se vrátil domů; pak působil jako advokát na říšském soudu ve Wetzlaru. Brzy této práce zanechal a začal se věnovat výhradně literární tvorbě. Napsal novelu Utrpení mladého Werthera (1774), inspirovanou údajně nešťastnou láskou k Charlottě Buffové. Po vydání tohoto díla se vrátil domů.
Ministrem ve Výmaru

Od roku 1775 žil na pozvání sasko-výmarského vévody Karla Augusta (1757–1828) ve Výmaru. Snažil se malé vévodství kulturně pozvednout a uskutečnit různé reformy, které se u vévody ne vždy setkaly s pochopením. V roce 1782 byl Goethe povýšen do šlechtického stavu. Věnoval se literární tvorbě, cestoval, seznamoval se s novými lidmi a stal se výraznou osobností hnutí „Sturm und Drang“.
Italská cesta

V roce 1776 Goethe navázal vztah s Charlottou von Steinovou, starší, vdanou ženou. Jejich pouto trvalo po dobu deseti let, pak Goethe náhle odejel do Itálie. Cesta na italský poloostrov a na Sicílii v letech 1786–1788 měla velký význam pro rozvoj jeho estetiky a filosofie. Během cesty se blíže seznámil s antickým uměním, které pokládal za vrchol evropské kultury.

V roce 1792 se Goethe zúčastnil na straně Pruska bitvy u Valmy proti revoluční Francii.
Výmarský klasicismus

V roce 1799 se do Výmaru přistěhoval básník a dramatik Friedrich Schiller, který chtěl být v Goethově blízkosti, s nímž předtím už několik roků spolupracoval. V roku 1798 spolu publikovali několik balad v ročence Musen-Almanach für das Jahr 1798.

V roce 1806 Goethe legalizoval svůj vztah s Christianou Vulpiusovou (1765–1816), která s ním zůstala až do své smrti. Měli spolu pět dětí, ale dospělosti se dožil jen prvorozený syn August (1789–1830). V roce 1821 se Goethe v Mariánských Lázních seznámil se svou poslední láskou Ulrikou von Levetzow (1804–1899). Chtěl se s ní oženit, v tom mu ale zabránila jeho rodina.

Po roce 1793 Goethe pobýval převážně ve Výmaru a v Jeně, tato města opouštěl jen na krátkou dobu, většinou pro cesty do českých lázní (pobýval v Teplicích, Karlových Varech a v Mariánských Lázních). Poslední větší cestu podnikl do Švýcarska v roce 1797.
Stáří

V posledních deseti letech života nepodnikal dlouhé cesty a snažil se dokončit a uspořádat rozpracovaná díla, zejména druhý díl Fausta. Zemřel 22. března 1832 ve svém domě ve Výmaru.
Dílo

Jeho díla jsou detailně propracovaná a komplikovaná. Goethova tvorba z let 1795–1805 bývá označována jako výmarská klasika.
Drama

    Triumf citovosti – Dramatický vrtoch (jak jej sám Goethe nazval)
    Götz z Berlichingen se železnou rukou (Götz von Berlichingen mit der eisernen Hand) je drama psané v shakespearovském stylu. Goethův Götz je načrtnut podle ideálu Sturm und Drang: je to aktivní hrdina, hrdý a plný vzdoru a touhy po nezávislosti, svůj život vede v přátelství, lásce a ve spojení s přírodou.
    Ifigenie na Tauridě
    Torquato Tasso
    Egmont (Beethoven byl tímto inspirován k napsání stejnojmenného díla)
    Anethe
    Stella či Hra pro milující (Stella : Ein Schauspiel für Liebende, 1816) Hra byla zdramatizována v roce 1996 v Českém rozhlasu[1]
    Historie válečníka
    Faust je dvoudílná dramatická báseň. Již v polovině 70. let 18. století vznikla raná nepublikovaná verze, tzv. Urfaust (Prafaust), ve stylu Sturm und Drang. První díl vyšel roku 1808, druhý díl až po autorově smrti.

Poezie

    Prometheus (další z Beethovenových děl) – tato báseň navazuje na antický mýtus o Prométheovi, zobrazuje zde ale rebelujícího a triumfujícího hrdinu.
    Král duchů – balada
    Čarodějův učeň – balada
    Heřman a Dorotea – idyla
    Západovýchodní díván
    Elegie z Mariánských Lázní
    Život slavím – sbírka básní

Romány

    Utrpení mladého Werthera (Die Leiden des jungen Werthers, 1774) – román v dopisech, díky němuž se Goethe stal slavným po celém Německu a v Evropě
    Viléma Meistera léta učednická – vývojový a výchovný román, protipól k Utrpení mladého Werthera
    Viléma Meistera léta tovaryšská
    Spříznění volbou (Die Wahlverwandtschaften, 1809)
    Z mého života. Báseň i pravda (Aus meinem Leben. Dichtung und Wahrheit, 1808–1831) – autobiografie

Odborná činnost
Biologie a botanika

Jako biolog Goethe patřil ke směru německé naturfilosofie. Zabýval ze zejména osteologií a botanikou. Roku 1790 časopisecky vyšla jeho esej Versuch die Metamorphose der Pflanzen zu erklären (doslovně: Pokus o vysvětlení proměny rostlin). Tato studie byla vydána znovu až po 27 letech v rámci řady  Zur Morphologie  pod názvem Die Metamorphose der Pflanzen (Proměna rostlin). V tomto díle Goethe m.j. popisuje rostlinu původem z Madagaskaru - naduť peřenou (Bryophyllum pinnatum či Kalanchoe pinnata), které se dodnes přezdívá Goetheho rostlina, neboť si ji básník velmi oblíbil.[2] Goethe byl prvním, kdo součásti květu interpretoval jako metamorfované listy. Dokonce měl primát i v tom, že -19 let před formulováním lamarckismu a 48 let před vznikem Darwinovy vývojové teorie - ve svém díle interpretoval reálné rostliny jako metamorfózy prarostliny (Urpflanze).[3]
Geologie

Goethe se také intenzívně zabýval geologií a mineralogií. Sbíral minerály, zejména poblíž Karlových Varů, popsal například karlovarská dvojčata, zajímal se i o další druhy specifických místních minerálů, jako je například odrůda vřídlovce hrachovec [4] Jeho jménem byl pojmenován minerál goethit. Goethova sbírka minerálů čítala v době jeho smrti 17 800 exponátů.
Teorie barev

Goethe věnoval mnoho úsilí práci Teorie barev (Zur Farbenlehre, Tübingen 1810), která měla popsat lidské vnímání barvy a polemizovat s Isaacem Newtonem. I když je oceňována přesnost Goethových pozorování, u jeho teorie barev se nepodařilo prokázat prediktivní platnost a není považována za vědeckou teorii, ale spíše za fenomenologii.
Stavebník

Goethe působil též ve funkci silničního ředitele. Navrhoval a řídil technologii stavby a údržby některých silnic. Napsal Traktát o návrhu a stavbě cest. [5]
Online dostupná díla autora

    GOETHE, Johann Wolfgang von. Ballady. Překlad Alfred Fuchs. Praha : Jan Laichter, 1912. 102 s. Dostupné online.
    GOETHE, Johann Wolfgang von. Faust. Překlad Jaroslav Vrchlický. 2. vyd. Praha : J. Otto, 1907. 447 s. Dostupné online.
    GOETHE, Johann Wolfgang von. Utrpení mladého Werthera. Překlad Emanuel Miřiovský. Praha : J. Otto, 1901. 172 s. Dostupné online.

Odkazy
Reference

Johann Wolfgang Goethe: Hra pro milující
Kalanchoe
Stanislav Komárek: Dějiny biologického myšlení. Nakl. Vesmír, 1997, ISBN 80-85977-10-9, str. 75
LEHRBERGER, Gerhard et all.. Der Sprudel macht den Stein: Schätze aus Karlsbad. Marktredvitz : Egerlad - Museum, 2004. 528 s. S. 110. (německy)

    Z historie silniční dopravy, Centrum služeb pro silniční dopravu
    J. Ryba: K historii silniční dopravy na území České republiky, Praha, Institut Jana Pernera, 2004, ISBN 80-86530-14-0

Související články

    Komorní hůrka
    Železná hůrka
    Ulrika von Levetzow

Externí odkazy

    Logo Wikimedia Commons Obrázky, zvuky či videa k tématu Johann Wolfgang von Goethe ve Wikimedia Commons
    Encyklopedické heslo Goethe v Ottově slovníku naučném ve Wikizdrojích

Pahýl
	Tento článek je příliš stručný nebo postrádá důležité informace.
Pomozte Wikipedii tím, že jej vhodně rozšíříte. Nevkládejte však bez oprávnění cizí texty.
William Shakespeare
(Přesměrováno z Shakespeare)
William Shakespeare
Narození 	pokřtěn 26. dubna 1564
Stratford nad Avonou
Úmrtí 	23. dubna 1616
Stratford nad Avonou
Národnost 	Angličan
Stát 	Anglie Anglie
Období 	1591 − 1612
Významná díla 	Hamlet
Romeo a Julie
Zkrocení zlé ženy
Macbeth
Manžel/ka 	Anne Hathaway
Děti 	Susanna, Hamnet a Judith
Vlivy 	Publius Ovidius Naso
Vliv na 	nesčetné množství umělců
Podpis 	Podpis
Logo Wikimedia Commons multimediální obsah na Commons
Logo Wikizdrojů původní texty na Wikizdrojích
Logo Wikicitátů citáty na Wikicitátech
Gutenberg.jpg Plné texty děl na Projektu Gutenberg
Nuvola apps bookcase.svg Seznam děl v databázi Národní knihovny
Některá data mohou pocházet z datové položky.

William Shakespeare (pokřtěn 26. dubna 1564 – zemřel 23. dubna 1616) byl významný anglický básník a dramatik, klíčová postava evropského dramatu. Obvykle je považován za anglického národního básníka neboli barda. Dochovalo se jemu připsaných 38 divadelních her, 154 sonetů, dvě dlouhé epické básně a několik dalších děl. Jeho hry byly přeloženy do všech významnějších jazyků. Kromě tvorby dramat se věnoval i herectví.

Obsah

    1 Život
        1.1 Mládí a dospělost
        1.2 Divadelní kariéra
        1.3 Poslední roky a smrt
    2 Spekulace
        2.1 Autorství
        2.2 Sexuální orientace
    3 Dílo
        3.1 Historické hry
        3.2 Komedie
        3.3 Tragédie
        3.4 Pohádkové hry (romance)
        3.5 Básně
        3.6 Připisovaná díla
    4 Ukázka z díla
    5 Odkazy
        5.1 Reference
        5.2 Literatura
        5.3 Související články
        5.4 Externí odkazy

Život
Mládí a dospělost
Shakespearův rodný dům ve Stratfordu

William Shakespeare se narodil a vyrůstal v městečku Stratfordu nad Avonou. Byl synem Johna Shakespeara, úspěšného rukavičkáře a později i radního města Stratfordu, pocházejícího ze Snitterfieldu, a Mary Ardenové, dcery bohatého velkostatkáře.[1] Ve Stratfordu bydlela rodina v Henley Street. Shakespeare se narodil ve Stratfordu a byl pokřtěn 26. dubna 1564. Za jeho datum narození je některými autory považován 23. duben, den Svatého Jiří, neboť bylo v té době zvykem křtít chlapce tři dny po jejich narození. Existují však spekulace, že badatel z 18. století, který toto datum uvedl jako první, se mohl zmýlit. Shakespeare se narodil jako třetí dítě z osmi a byl nejstarším synem, který přežil do dospělosti.

Přestože se z tohoto období nedochovaly žádné záznamy, většina životopisců se domnívá, že Shakespeare navštěvoval ve svém rodném městě gymnázium (King Edward VI Grammar School) založené roku 1553.[2] Za vlády královny Alžběty I. měla gymnázia různou kvalitu, ale osnovy v celé Anglii určoval zákon a školy měly poskytovat intenzivní výuku latiny a klasického umění.

V 18 letech se Shakespeare oženil s 26letou Anne Hathaway. Povolení k jejich sňatku vydal církevní soud diecéze ve Worcesteru dne 27. listopadu 1582. Obřad byl pravděpodobně připraven ve spěchu, protože kancléř diecéze povolil, aby se ohlášky četly pouze jednou namísto třikrát, jak bylo zvykem. Důvodem spěšné svatby mohlo být těhotenství Anne, neboť šest měsíců poté se narodila dcera Susanna, která byla pokřtěna 26. května 1583. Další dvě děti byla dvojčata, syn Hamnet a dcera Judith, která se narodila necelé dva roky poté a byla pokřtěna dne 2. února 1585. Hamnet však zemřel z neznámých příčin ve věku jedenácti let, což možná poznamenalo Shakespearovu tvorbu. Hamnetův pohřeb se konal 11. srpna 1596.
Ztvárnění Shakespearova erbu

Po narození dvojčat Hamneta a Judithy následuje období, ze kterého o Shakespearovi nemáme prakticky žádné ověřené informace. V literatuře je toto období Shakespearova života mezi roky 1585 a 1592 označováno jako "ztracená léta". Životopisci se snaží vysvětlit toto období mnoha spornými příběhy. Nicholas Rowe, první životopisec zabývající se Shakespearem,[3] popsal zhruba v roce 1709 stratfordskou pověst, podle které Shakespeare uprchl ze Stratfordu do Londýna, aby se vyhnul stíhání kvůli pytláctví. Podle jiného příběhu sepsaného v 18. století začal Shakespeare svou divadelní kariéru hlídáním koní návštěvníků londýnského divadla. John Aubrey tvrdil, že Shakespeare byl učitelem na venkově. Několik vědců ve 20. století přišlo s teorií, že Shakespeare mohl být zaměstnán jako učitel Alexandrem Hoghtonem z hrabství Lancashire, katolickým statkářem, který jmenoval jistého "Williama Shakeshafte" ve své závěti. Kromě pověstí shromážděných po jeho smrti není žádný důkaz, který by podkládal tyto příběhy.
Divadelní kariéra

Shakespeare byl již za svého života významný dramatik a básník, byl tehdy údajně známý dokonce i na českém území.[4] K prvnímu českému překladu (adaptaci) Shakespearova díla došlo v roce 1786 zásluhou Karla Ignáce Tháma, který přeložil Macbetha.[5] Světovou slávu získala jeho díla v 18. století, také zásluhou francouzských, italských a německých překladů. I v dnešní době jsou jeho dramata a komedie velmi oblíbené a jsou stále hrány po celém světě.

Není známo, kdy přesně se Shakespeare dostal do Londýna a kdy zde začala jeho divadelní kariéra. O jeho životě se dochovalo málo informací a bylo vyřčeno mnoho spekulací, dokonce o skutečném autorství jeho her. Neví se ani, kdy přesně Shakespeare začal psát, ale dobové odkazy a záznamy vystoupení ukazují, že několik jeho her bylo na londýnské scéně od roku 1592. Tehdy se objevila kritika vyslovená dramatikem Robertem Greenem, která se nachází v tiskovině vydané po jeho smrti:[6]

    …there is an upstart Crow, beautified with our feathers, that with his Tiger's heart wrapped in a Player's hide, supposes he is as well able to bombast out a blank verse as the best of you: and being an absolute Johannes factotum, is in his own conceit the only shake-scene in a country.

Literární badatelé se velmi liší v názorech, jaký byl přesný smysl znění Greenových slov, ale většina z nich se shoduje, že Greene vyčítal Shakespearovi snahu být považován za autora stejné úrovně jako spisovatelé s univerzitním vzděláním, kterými byli například Christopher Marlowe, Thomas Nashe a sám Greene. Fráze zapsaná kurzívou paroduje řádek "Oh, tiger's heart wrapped in a woman's hide" ve hře zvané The True Tragedie of Richard, Duke of York, &c., kterou Shakespeare převzal do své hry Jindřich VI., třetí část.[7] Tato fráze, společně se slovní hříčkou "shake-scene", je považována za důkaz, že cílem Greenových narážek byl Shakespeare.

Greenův útok je první zmínkou o Shakespearově divadelní kariéře. Životopisci se dohadují, že jeho kariéra mohla začít kdykoliv od poloviny osmdesátých let 16. století do Greenovy zmínky. V letech 1593 až 1594 byla londýnská divadla zavřená kvůli epidemii moru, a tehdy Shakespeare psal poezii pod ochranou hraběte ze Southamptonu. Po této epidemii se Shakespeare stal členem nové divadelní společnosti Služebníci lorda komořího (Lord Chamberlain's Men), ve které působil jako herec a dramatik. Brzy se Služebníci stali přední dramatickou společností Londýna. Po smrti královny Alžběty I. roku 1603 získala tato společnost privilegium od nového krále, Stuartovce Jakuba I., a název společnosti byl změněn na Královská společnost (King's Men).[8]
Titulní strana prvního vydání Sonetů z roku 1609

Většinu her jemu připisovaných napsal Shakespeare asi v letech 1590-1604. Zpočátku psal hlavně komedie, později také historické hry, což byly žánry, které Shakespeare vyzdvihl na vrchol tehdejšího umění. Od roku 1598 byly v rychlém sledu uveřejňovány v tištěné podobě převážně jeho tragédie, včetně slavných her jako jsou Hamlet, Král Lear a Macbeth. Avšak až v roce 1623, sedm let po smrti Williama Shakespeara ze Stratfordu, vydali dva jeho divadelní přátelé s finanční a morální podporou příbuzných Edwarda de Vere, 17. hraběte z Oxfordu, takzvané První Folio, slavnou kolekci všech Shakespearových her včetně zhruba 20 děl do té doby nepublikovaných.

V roce 1599 se společnost Lord Chamberlain's Men přemístila do divadla Globe a Shakespeare se stal vlastníkem jedné její desetiny.[9] Díky tomu byl výrazně lépe zajištěn — předtím údajně dostával za hru asi 6 liber. Když roku 1613 divadlo Globe vyhořelo, přesunula se společnost do divadla Blackfriars.

Některé Shakespearovy hry byly vydány v roce 1594 v knižních edicích. Po roce 1598 jeho jméno získalo značný věhlas a začalo se objevovat na titulních stranách vydání autorových her, většinou však pod formou jména „Shake-Speare“. Tato forma se objevila také na prvním vydání slavných Sonetů z roku 1609. Absence Shakespearova jména v seznamu účinkujících ve hře Bena Jonsona Volpone z roku 1605 je podle některých badatelů náznakem, že se tehdy již jeho herecká kariéra blížila ke konci. Ve svém úmrtním roce 1616 byl však Shakespeare jmenován v seznamu účinkujících Jonsonových her Every Man in His Humour a Sejanus, His Fall při souhrnném vydání díla tohoto dramatika. I když souhrnné vydání jeho vlastních her, tzv. První Folio z roku 1623, jmenuje Shakespeara jako jednoho z hlavních účinkujících při představeních, byly některé ze Shakespearových her poprvé hrány až po Jonsonově dramatu Volpone. Nemůžeme tedy přesně určit, které role Shakespeare vlastně hrál. V roce 1610 John Davies z Herefordu napsal, že „dobrý Will“ hrál „královské“ role. Roku 1709 se Rowe domníval, že Shakespeare hrál ducha Hamletova otce v dramatu Hamlet. Podle pozdějšího názoru hrál také Adama ve hře Jak se vám líbí. Badatelé mají určité pochyby o správnosti těchto informací.

Shakespeare během své kariéry pobýval v Londýně a ve Stratfordu. Roku 1596, tedy rok před tím, než koupil New Place, nový domov pro jeho rodinu ve Stratfordu, žil Shakespeare na farnosti Svaté Heleny v ulici Bishopsgate, severně od Temže. Roku 1599 se přestěhoval na druhý břeh řeky do Southwarku. Tehdy jeho společnost postavila divadlo Globe. Roku 1604 se přestěhoval nazpět na severní břeh řeky. Tam si pronajal byt od francouzského hugenota jménem Christopher Mountjoy, který byl výrobcem dámských paruk a jiných pokrývek hlavy.

Podle Shakespearových nákupů a investic můžeme usoudit, že se z něj stal vcelku bohatý muž. Již v roce 1597 koupil druhý největší dům ve Stratfordu, tzv. New Place, a z roku 1613 se dochovala smlouva s jeho dvěma podpisy na koupi domu v londýnském předměstí Blackfriars. Shakespearova dramatická tvorba však skončila kolem roku 1613 a on se vrátil za manželkou a dcerami do svého rodného městečka, kde zůstal až do smrti.
Poslední roky a smrt
Památník ve Stratfordu

Po letech 1606-1607 napsal Shakespeare podle některých badatelů jen málo svých her a žádná hra napsaná po roce 1613 mu již není připisována. Poslední tři jemu připisované hry asi nenapsal sám, spolupracoval na nich pravděpodobně s Johnem Fletcherem. Asi už v roce 1613 se vrátil do svého rodného městečka. Nicholas Rowe byl první životopisec, který uvedl, že Shakespeare několik let před svou smrtí odešel zpět do Stratfordu.[10] Nicméně Shakespeare nadále sporadicky navštěvoval Londýn. V dubnu 1613 koupil strážní domek v Blackfriarském převorství a v listopadu 1614 byl několik týdnů v Londýně se svým zetěm Johnem Hallem.
Shakespearův hrob

Je známo, že Shakespearova starší dcera Susanna se v roce 1607 provdala za lékaře Johna Halla. Mladší dcera Judith, která se nikdy nenaučila číst a psát, se dva měsíce před Shakespearovou smrtí vdala za Thomase Quineyho, obchodníka s vínem.

Shakespeare zemřel 23. dubna 1616. Ve své poslední vůli zanechal své starší dceři Susanně značné množství majetku. Podmínkou bylo, aby jej předala nedotčený svému prvnímu synovi. Shakespearova manželka, v literatuře většinou zvaná Anne Hathaway, je v jeho dochované závěti zmíněna jen jako dědička "druhé nejlepší postele". Manželé Hallovi měli jen jedno dítě, dceru Alžbětu, která se dvakrát provdala, ale zemřela bezdětná v roce 1670. Quineyovi měli tři děti, ale všechny zemřely bez potomků. Tak v roce 1670 Shakespearův rod zanikl.

Shakespeare byl pohřben před oltářem v kostele "Holy Trinity Church" ve Stratfordu dva dny po smrti. Možná již před rokem 1623 byl pořízen jeho památník, na kterém byl Shakespeare pravděpodobně až později vyobrazen v gestu psaní. Plaketa na něm jej srovnává s postavou řecké mytologie Nestorem, filozofem Sokratem a básníkem Vergiliem, tedy se žádným tehdy známým slavným dramatikem. Shakespearovi je věnováno mnoho jiných památníků po celém světě.
Spekulace
Autorství

    Podrobnější informace naleznete v článku Spor o Shakespearovo autorství.

Vícekrát bylo zpochybněno autorství děl připisovaných Williamu Shakespearovi. Podle prvních hypotéz se jednalo například o pseudonym filozofa a státníka Francise Bacona, později byl jako možný autor jmenován dramatik Christopher Marlowe. Nejvíce hlasů mezi literárními badateli novější doby však připadá na "oxfordskou teorii", podle níž byl pravým autorem Shakespearových děl příslušník nejvyšší šlechty Edward de Vere, 17. hrabě z Oxfordu.[11] Podle této teorie byl Oxford dobovou konvencí a možná i z vůle královny Alžběty I. donucen se při své literární činnosti skrýt a použít vykonstruovaný pseudonym "William Shakespeare", zpočátku spíše "Shake-Speare", což je znění tohoto jména mj. ještě na titulní stránce prvního vydání Sonetů z roku 1609. Will Shakspere, podle těchto výzkumů skutečné jméno muže ze Stratfordu, není "oxfordskými" badateli považován za pravého básníka a dramatika Williama Shakespeara.

Autorství Edwarda de Vere pod pseudonymem "William Shakespeare" je uznáváno mnoha badateli ve Velké Británii, v USA a jinde ve světě. Prvním z nich byl Angličan John Thomas Looney v roce 1920.[12] Německý literární vědec a publicista Kurt Kreiler uvedl ve své knize z roku 2009 na základě rozboru textů Shakespearových děl (exegéze) a dobových okolností mnoho nových závažných indicií pro tuto teorii. Původní tzv. "stratfordskou" teorií se Kreiler téměř vůbec nezabýval, protože ji považuje za scestnou.

Kreiler a jiní badatelé píší mj. o velmi značné podobnosti biografických podrobností ze života Edwarda de Vere (1550-1604) s dějem a zápletkami Shakespearových her. V tomto smyslu jsou uváděny mj. hry Hamlet - postava Polonius je považována za Oxfordova tchána, jímž byl státník a poradce královny Alžběty I. William Cecil, 1. baron Burghley, a postava Poloniovy dcery Ofélie by mohla být obrazem Oxfordovy první manželky Anne Cecil; Romeo a Julie - Oxfordův milostný vztah k mladičké dvorní dámě Anne Vavasour a pouliční bitky s následovníky jejího strýce Thomase Knyveta, při kterých byl Edward de Vere zraněn; Othello - dočasné zavržení jeho první manželky Anne Cecil ze žárlivosti na základě pomluv falešných přátel; též další hry.

"Oxfordští" badatelé také vyzdvihují skutečnost, že vysoce vzdělaný hrabě z Oxfordu strávil více než jeden rok v Itálii a ve Francii (v letech 1575-1576), kam se obchodník s obilím a příležitostný herec Will Shakspere podle nich nikdy nedostal a již jen z finančních důvodů na tak dlouhou dobu dostat nemohl. První ze 14 Shakespearových her se starořímskými a především italskými motivy mohla podle Kreilera vzniknout už v roce 1574 (Titus Andronicus), další pak v letech 1576 až 1579, tedy těsně po nákladném pobytu hraběte z Oxfordu v Itálii. To je zásadní rozdíl proti dosavadní chronologii podle tradiční "stratfordské" teorie. Kreiler uvádí pro toto rané období tvorby Shakespearovy hry Dva kavalíři z Verony, Komedie plná omylů a Kupec benátský. Další badatelé, kteří považují Edwarda de Vere, 17. hraběte z Oxfordu, za autora Shakespearovi připisovaných děl, jsou mimo mnoha jiných také Charlton Ogburn,[13] Mark Anderson v USA[14] a Robert Detobel[15] v Německu.
Sexuální orientace

Na základě některých pasáží v jeho hrách a hlavně v Sonetech, jejichž část podle některých autorů popisuje přátelský nebo milostný vztah autora k jinému nejmenovanému muži, se spekuluje také o Shakespearově homosexualitě, resp. bisexualitě. Tyto spekulace nebyly nikdy definitivně potvrzeny ani vyvráceny. Jejich odpůrci však mimo jiné argumentují tím, že psát o příteli v termínech milostné poezie patřilo k dobové literární konvenci. Jiný významný argument uvedl Martin Hilský s poukazem na strukturu angličtiny ve svých poznámkách k vydání Shakespearových Sonetů z roku 2009 (s jeho překladem do češtiny). Podle Hilského je „velká většina Shakespearových sonetů dvojznačná či ambivalentní, pokud jde o rod“.[16] A dále je zde s odvoláním na autorku Margretu de Grazia uvedeno: „Skutečným ‚skandálem Sonetů‘ je vztah mluvčího k černé dámě, nikoli k mladému aristokratovi.“[17] Tato ambivalentnost textu sonetů a mnohé další okolnosti vedou k tomu, že výklady jejich smyslu se naprosto diametrálně rozcházejí. Tyto rozpory jsou jedním z důležitých prvků současných bouřlivých diskusí o autorství a o výklad celého Shakespearova díla (kánonu).

Z těchto důvodů nebyla pravá identita anonymních postav, které se dají rozeznat v Shakespearových sonetech a jsou adresáty úvah v jejich skvělých verších obsažených, ani jejich vztah k autorovi sonetů přes velké množství různých dohadů doposud zcela objasněna. Kurt Kreiler a mnozí jiní autoři shledali, že „krásným mladíkem“ (Fair Youth) ze Sonetů mohl být Henry Wriothesley, 3. hrabě ze Southamptonu. Důležité a pro pochopení Sonetů stejně tak klíčové části, například Sonet 130, však líčí básníkův horoucí vztah k nejmenované ženě, takzvané černé dámě (Dark Lady). Podle výkladu Kurta Kreilera mohla být černou dámou několika sonetů Elizabeth Trentham, druhá žena hraběte z Oxfordu, jejíž nevěru manželovi - právě s hrabětem ze Southamptonu - Kreiler dovozuje z některých okolností. Jako další postava se v sonetech vyskytuje také "básnický sok" (Rival Poet), který byl mnoha autory identifikován jako Robert Devereux, 2. hrabě z Essexu. Robert Devereux byl v roce 1601 popraven po nezdařeném povstání proti královně Alžbětě I. Důležitý pro výklad Sonetů může být také Kreilerův nález, že nebyly napsány podle pořadí v jejich obvyklém číslování, nýbrž spíše paralelně nebo dokonce v úplně jiném, zčásti libovolném, pořadí.[18]
Dílo

William Shakespeare je nejvýznamnějším autorem vrcholného období renesance. Jeho dílo je zcela světské, bez zjevných náboženských motivů. Pro jeho dramata je typický tzv. blankvers — nerýmovaný verš, sestávající z pěti jambických stop. Své "Sonety" napsal Shakespeare formou anglického sonetu, tj. podle rýmového schématu ababcdcdefefgg či abbacddceffegg apod. Přelomový byl nejenom jeho styl psaní, ale také to, že postavy jeho her již nejsou tak středověké, jako byly u jeho předchůdců a některých současníků. Nedodržoval trojí jednotu času, místa a děje.

Ve svých dílech zobrazuje Shakespeare ženy jako emancipované osobnosti, které si dovolují odporovat mužům a mít vlastní názor. To nebylo v tehdejší době ještě zcela obvyklé. Autor musel mít odvahu a nebát se porušení konvencí, i když mu v tom "hrála do noty" skutečnost, že působil v Anglii za vlády velmi inteligentní, vzdělané a energické královny Alžběty I. Ženy v Shakespearových hrách také vynikají čestností, hrdostí a půvabem.

Shakespearova díla obsahují řadu faktických omylů, někdy zřejmě záměrných, někdy možná jen zdánlivých. Tak například ve hře Zimní pohádka se část děje odehrává kromě v Itálii také v „Čechách (Bohemia) – pusté zemi u moře“.[19]

Jeho tvorba bývá dělena do tří období:

    1591-1600: Psal především komedie a historická dramata, často zpracovával staré náměty z anglické minulosti a z antiky.
    1601-1608: Přichází zklamání a rozčarování nad vývojem společnosti, do jeho tvorby vniká pesimismus a píše tragédie a sonety.
    1608-1612: Smiřuje se s životem a píše hry, mající charakter tzv. romance, tj. obsahující jak prvky tragédie, tak prvky komedie.

Historické hry

    Král Jan (King John),
    Richard II.,
    Jindřich IV. (1. část) (Henry IV),
    Jindřich IV. (2. část) (Henry IV),
    Jindřich V. (Henry V),
    Jindřich VI. (1. část) (Henry VI),
    Jindřich VI. (2. část) (Henry VI),
    Jindřich VI. (3. část) (Henry VI),
    Richard III.,
    Jindřich VIII. (Henry VIII), společně s Johnem Fletcherem.

Komedie

    Komedie omylů (1593, The Comedy of Errors),
    Zkrocení zlé ženy (1594, The Taming of the Shrew),
    Dva šlechtici z Verony (1595, The Two Gentlemen of Verona),
    Marná lásky snaha (1595, Love's Labor's Lost),
    Sen noci svatojánské (1596, A Midsummer-night's Dream),
    Kupec benátský (1597, The Merchant of Venice),
    Mnoho povyku pro nic (1599, Much Ado About Nothing),
    Veselé paničky windsorské (1601, The Merry Wives of Windsor),
    Jak se vám líbí (1601, As You Like It),
    Večer tříkrálový (1602, Twelfth Night),
    Dobrý konec vše napraví (1603, All's Well That Ends Well),
    Něco za něco (1606, Measure for Measure).

Tragédie

    Titus Andronicus (1594),
    Romeo a Julie (1595, Romeo and Juliet),
    Julius Caesar (1599),
    Hamlet (1604),
    Othello (1604),
    Macbeth (1606),
    Král Lear (1606, King Lear),
    Antonius a Kleopatra (1607, Antonius and Cleopatra),
    Coriolanus (1608),
    Timon Athénský (1608, Timon of Athens),
    Troilus a Kressida (1608, Troilus and Cressida).

Pohádkové hry (romance)

    Cymbelín (1609, Cymbeline),
    Zimní pohádka (1611, The Winter's Tale),
    Perikles (1609, Pericles),
    Bouře (1612, The Tempest),
    Dva vznešení příbuzní (1613, The Two Noble Kinsmen), společně s Johnem Fletcherem,
    Cardenio (provedena 1613), společně s Johnem Fletcherem, hra se nedochovala.

Básně

    Venuše a Adonis (1593, Venus and Adonis),
    Znásilnění Lukrecie (1594, The Rape of Lucrece),
    Vášnivý poutník (1599, The Passionate Pilgrim),
    Fénix a hrdlička (1601, The Phoenix and the Turtle),
    (Shakespearovy) Sonety (vydány 1609, v originále Shake-Speares Sonnets),
    Nářek milenčin (1609, A Lover's Complaint).

Připisovaná díla

    Locrine (1594), tragédie,
    Sir Thomas More (1591-1596), historická hra, na níž se kromě Shakespeara podíleli ještě Thomas Dekker, Thomas Heywood, Anthony Munday a Henry Chettle,[20]
    Edward III. (anonymně 1596), historická hra, pravděpodobně společně s Thomasem Kydem,
    Sir John Oldcastle (anonymně 1600), historická hra,
    Thomas Lord Cromwell (uvedeno 1602),
    Londýnský marnotratník (tiskem 1605, The London Prodigal), komedie,
    Merlinovo narození (prvně uvedeno 1622, The Birth of Merlin), komedie, připisováno Shakespearovi a Williamovi Rowleyovi.

Ukázka z díla

    Překlad Sonetu 146: Martin Hilský.[21]

„ 	Sonet 146 je zvláštní tím, že je to rozhovor s vlastní duší, připomínající středověké debaty duše a těla. Takové téma je v knize Shakespearových sonetů zcela výjimečné, vlastně ojedinělé. 	“
— Martin Hilský, Máš před sebou všechny mé cesty. (nakl. Lidové noviny, Praha 2008, s.118-119)

    Sonet 146
    Ubohá duše, v hříšném těle vězíš,
    tělesné pudy se v něm vzpurně sváří,
    proč uvnitř zmíráš, hladovíš jak v cele,
    tvůj zevnějšek však nádherou jen září?
    K čemu ten lesk, když zajde v krátké době?
    Proč pouhá schránka má tě tolik stát?
    Pro radost červů, co ji pozřou v hrobě?
    Pro ně se pachtíš? Jim chceš všechno dát?
    Hleď z nouze těla udělat svou ctnost,
    čím ono schází, v tom zkus najít lék,
    pozemskou bídu vyměň za věčnost,
    bohatá uvnitř, chudá navenek.
    Ze Smrti žij, co ze života žije,
    smrt Smrti navždy smrtelnost z nás smyje.

    Překlad Sonetu 146: Jiří Josek [22]

    Sonet 146
    Ubohá duše v hříšném těle skrytá,
    které tě svírá jako okovy,
    proč na fasádě rozmařile plýtváš
    a sama uvnitř krutě hladovíš?
    Proč s náklady, jež se ti nevyplatí,
    udržuješ svůj chátrající byt,
    když červi, jeho příští adresáti,
    ho nenechají ani v klidu shnít?
    Radši žij, duše, tělu na úkor,
    ať tělo strádá pro tvé potěšení.
    Na věčnost hleď, jež sahá za obzor
    všech vnějších strastí. Nitro má víc ceny.
    Tím smrti zabráníš, jež žití brání,
    vždyť smrtí smrti končí umírání.

Odkazy
Reference

V tomto článku byl použit překlad textu z článku William Shakespeare na anglické Wikipedii.

Schoenbaum (1987), William Shakespeare: A Compact Documentary Life, Revised edition, Oxford: Oxford University Press. ISBN 0-19-505161-0.
Greenblatt, Stephen (2007), William Shakespeare: velký příběh neznámého muže, Albatros. ISBN 8000019302.
Nicholas Rowe: Works of William Shakespear, Jacob Tonson, Londýn 1709, a Some Account of the Life &c. of Mr. William Shakespear (nevydáno).
Odmaturuj z literatury 1 (2004), Didaktis. ISBN 80-7358-016-0.
Jaroslav Pokorný, Doslov ke knize William Shakespeare, Hry; Praha, 1963
Převzato z Encyclopedia Britannica, 11th Ed., vol. XII., Cambridge: Cambridge University Press, 1910, str. 541. Dostupné online: http://www.luminarium.org/renlit/greenebio.htm
Zdroj jako v předchozí poznámce.
Oxford University Press (1994), Oxford Encyklopedie: Slavné osobnosti, překlad Jirásek, Jan (2001). ISBN 80-7237-138-X.
Prokop, Vladimír (2006), Dějiny literatury od starověku do počátku 19. století, O. K. Soft.
Encyklopedie CoJeCo
Kreiler, Kurt, Edward de Vere. Der Mann, der Shakespeare erfand., Insel Verlag, Frankfurt nad Mohanem a Lipsko 2009.
Looney, J. Thomas, Shakespeare Identified in Edward de Vere, Seventeenth Earl of Oxford (http://www.shakespearefellowship.org/etexts/si/00.htm), Frederick A. Stokes, New York 1920.
Ogburn, Charlton (1984), The Mysterious William Shakespeare: The Man Behind the Mask. Dodd, Mead & Co., New York.
Anderson, Mark (2005), „Shakespeare“ by Another Name. The Life of Edward de Vere, Earl of Oxford, the Man Who Was Shakespeare. Gotham, New York.
Robert Detobel, Indizien gegen Shakespeare, 2000.
Viz William Shakespeare: The Sonnets - Sonety, překlad Martin Hilský, Brno, Atlantis 2009, str. 69.
Margreta de Grazia, The Scandal of Shakespeare´s Sonnets, Shakespeare Survey 46, 1993.
Kreiler, Kurt (2009), Der Mann, der Shakespeare erfand, str. 377-400.
http://www.21stoleti.cz/view.php?cisloclanku=2010041619
http://www.mckellen.com/stage/00027.htm
Máš před sebou všechny mé cesty. Sborník k 60. narozeninám Tomáše Halíka, nakladatelství Lidové noviny, Praha 2008, s.118-119.

    http://www.jirijosek.com

Literatura

    ANDERSON, Mark. „Shakespeare“ by Another Name. The Life of Edward de Vere, Earl of Oxford, the Man Who Was Shakespeare. New York : Gotham, 2005. ISBN 1-59240-103-1. (anglicky)
    CRAIG, Hardin, a kol. Dějiny anglické literatury I. Praha : Státní nakladatelství krásné literatury a umění, 1963. 422 s.
    DUNTON-DOWNEROVÁ, Leslie; RIDING, Alan. Shakespeare a jeho svět. Praha : Ikar, 2006. 480 s. ISBN 80-249-0738-0.
    HILSKÝ, Martin. Shakespeare a jeviště svět. Praha : Academia, 2010. 912 s. ISBN 978-80-200-1857-1.
    HODEK, Břetislav. Smutný monolog o překládání Shakespeara. Praha : Lyra Pragensis, 1993. 17 s. Dostupné online.
    CHUDOBA, František. Kniha o Shakespearovi. Díl I, Prostředí a život. Praha : Jan Laichter, 1941. 815 s.
    CHUDOBA, František. Kniha o Shakespearovi. Díl II, Dílo. Praha : Jan Laichter, 1943. 854 s.
    JIŘÍK, Richard. Stručné výklady nejlepších dramat Shakespearových. Vyškov : Hanácké knihkupectví Jaroslava Pátka, 1907. 140 s. Dostupné online.
    KREILER, Kurt. Der Mann, der Shakespeare erfand. Edward de Vere, Earl of Oxford. Frankfurt nad Mohanem : Insel, 2009. 595 s. ISBN 9783458174523. (německy)
    LOONEY, J. Thomas. Shakespeare Identified in Edward de Vere, Seventeenth Earl of Oxford. New York : Frederick A. Stokes, 1920. (anglicky)
    LYNE, Charlotte. Shakespeare a jeho svět. Praha : Brána, 2009. 236 s. ISBN 978-80-7243-420-6.
    OGBURN, Charlton. The Mysterious William Shakespeare: The Man Behind the Mask. New York : Dodd, Mead & Co., 1984. (anglicky)
    ZEMANOVÁ, Michaela. William Shakespeare - doba, život, mýtus. Historický obzor. 2010, roč. 21, čís. 5/6, s. 98-105. ISSN 1210-6097.

Související články

    Spor o Shakespearovo autorství
    Alžbětinské divadlo
    Anglická literatura
    Seznam anglických spisovatelů
