Пабло Пикасо
от Уикипедия, свободната енциклопедия
(пренасочване от Пикасо)
Пабло Пикасо
Пабло Пикасо (1962)
Пабло Пикасо (1962)
Picasso Signatur-DuMont 1977.svg
Роден 	
25 октомври 1881
Flag of Spain.svg Малага, Испания
Починал 	
8 април 1973
Flag of France.svg Мужен, Франция
Националност 	испанец
Стил 	кубизъм
Учители 	Хосе Руиз
Направление 	кубизъм
Известни творби 	Госпожиците от Авиньон
Герника
Плачещата жена
Пабло Пикасо в Общомедия

Пабло Пикасо (на испански: Pablo Diego José Francisco de Paula Juan Nepomuceno María de los Remedios Cipriano de la Santísima Trinidad Clito Ruiz y Picasso Ruiz Picasso, накратко Pablo Picasso) е испански художник и скулптор, занимава се с живопис, керамика, колажи, графика и т.н. Той е изключително продуктивен художник. Неговото творчество преминава през много и различни периоди. Създател е на кубизма (заедно с Жорж Брак), преминава през сюрреализма, но остава един от най-големите художници, повлияли изключително много развитието на изобразителното изкуство на XX-ти век. Фамилията Пикасо е от италиански произход, на испански се произнася с ударение на „а“, но тъй като той живее дълго време във Франция, там започват да произнасят името му по френски маниер с ударение на „о“-то. Баща му също е художник. Има и две сестри.

Признат е за най-добрият художник за последните 100 години, както и за най-скъпият и най-краденият.[1]

Съдържание

    1 Живот и творчество
        1.1 Ранни години
        1.2 Париж
        1.3 Син и розов период
        1.4 Африкански период
        1.5 Аналитичен и синтетичен кубизъм
        1.6 Неокласицизъм и сюрреализъм
        1.7 Пацифизъм
        1.8 Средиземноморски период:
    2 Отличия и наследство
    3 Бележки
    4 Източници
    5 Външни препратки

Живот и творчество
Ранни години
Сградата, в която е роден Пикасо

Пабло Пикасо е роден на 25 октомври 1881 година в град Малага и получава името Пабло Диего Хосе Франсиско де Паула Хуан Непомусено Мария де лос Ремедиос Криспиниано де ла Сантисима Тринидад Мартир Патрицио Руис и Пикасо (Pablo Diego José Francisco de Paula Juan Nepomuceno María de los Remedios Crispiniano de la Santísima Trinidad Mártir Patricio Ruiz y Picasso) в чест на множество светци и роднини. Той е първото дете на Хосе Руис и Бласко (1838-1913) и Мария Пикасо и Лопес,[2] семейство от средната класа – бащата е художник, който се специализира в рисуването на натуралистични изображения на птици и друг дивеч. Хосе Руис и Бласко произлиза от род на дребни благородници и през по-голямата част от живота си е учител по изобразително изкуство и уредник в местни музеи.

Пикасо проявава интерес към рисуването от ранна възраст. Едва седемгодишен, баща му започва да го обучава рисуване на фигури и маслена живопис. Руис е консервативен художник и учител, който смята, че правилното обучение изисква прилежно копиране на класиците и рисуване на човешкото тяло по гипсови отливки и живи модели. Синът му влага такова усърдие в рисуването, че занемарява училищната си работа.

През 1891 година семейството се мести в Ла Коруня, където бащата е назначен за преподавател в училището по изкуства, и остава там почти четири години. През 1895 година седемгодишната сестра на Пабло, Кончита, умира от дифтерия, което оказва силно въздействие върху него.[3] След този инцидент семейството се мести в Барселона, където Руис получава назначение. Пабло Пикасо харесва този град и по-късно в моменти на носталгия го нарича свой истински дом.[4]

В Барселона Руис убеждава ръководството на училището да допусне сина му до приемен изпит за класа за напреднали. Този процес обикновено отнема на учениците месеци, но тринадесетгодишният Пикасо се справя за една седмица и силно впечатлява изпитната комисия. Той е недисциплиниран ученик, но през този период установява приятелства, които ще му оказват влияние през целия живот. Баща му наема малка стая близо до дома им, така че Пикасо да може да рисува самостоятелно, макар и под негов надзор.

Малко по-късно бащата и чичото на Пикасо решават да го изпратят в Кралската академия за изящни изкуства „Сан Фернандо“ в Мадрид, най-престижното училище по изкуства в страната.[4] През 1897 година, шестнадесетгодишен, Пабло Пикасо за пръв път напуска дома и заминава за Мадрид, но начинът на обучение не му харесва и малко по-късно спира да посещава академията. В същото време там той често посещава музея Прадо, където се запознава с работите на Диего Веласкес, Франсиско Гоя и Франсиско Сурбаран. Пикасо силно се възхищава от картините на Ел Греко, елементи от които, като удължените крайници и мистичните лица, са отразени в неговото по-късно творчество.
Париж

След като напуска Мадрид, през 1900 година Пикасо прави своето първо пътуване до Париж, тогавашната артистична столица на Европа. Там той се сприятелява с Макс Жакоб, който му помага да се запознае с френския език и литература. Двамата живеят заедно в тежко безпаричие, като Пикасо спи през деня и работи през нощта и често се налага да гори картините си, за да не премръзне от студ.

През първите пет месеца на 1901 година Пикасо отново е в Мадрид, където започва да издава, заедно със своя приятел, анархиста Франсиско де Асис Солер, списанието „Арте Ховен“, от което излизат пет броя. Солер пише статиите, а Пикасо рисува илюстрации, главно мрачни карикатури, описващи живота на бедните. Първият брой излиза на 31 март 1901 година, като по това време художникът вече е започнал да подписва работите си само с Пикасо, вместо с първоначалното Пабло Руис и Пикасо.[5]

От 1904 г. се мести да живее в Париж. През същата година той среща Фернанд Оливие, млада французойка, която става негова любовница. Тя е изобразена на много от картините му от розовия период.[3]
Син и розов период

Синият период трае от 1901 до 1904 година. Той започва със самоубийството на неговия приятел Карлос. Характерното за него е преобладаващата синя гама. Той също така е наситен с композиции на хора от народа, просяци и акробати. В него витае темата на смъртта, старостта, бедността, меланхолията и тъгата.

За преходна картина между синия и розовия период се счита „Момичето с топката“. Той започва през 1905 и трае до 1907. Преобладават розовите и червени цветове. През тези години той рисува най-вече пътуващи циркови артисти — комедианти, танцьорки и акробати. Макар че сюжетите са по-радостни и по-живи, от платната лъха самота.
Африкански период
Wiki letter w.svg 	 Този раздел е празен или е мъниче. Можете да помогнете на Уикипедия като го разширите.

Африканският период на Пикасо (1907–1909) започва с две фигури в дясно на картината му Les Demoiselles d'Avignon, които са вдъхновени от африкански артефакти. Формалните идеи, развити през този период влияят директно върху кубисткия период, който следва.
Аналитичен и синтетичен кубизъм
Wiki letter w.svg 	 Този раздел е празен или е мъниче. Можете да помогнете на Уикипедия като го разширите.
Музеят в Барселона

През 1907 г. Пикасо полага основите на кубизма („Госпожиците от Авиньон“). Той започва да обръща повече внимание на формите вместо на цветовете, като особено внимание се обръща на геометричните фигури и блокове. По същото време прави множество колажи с хартия, кожа и други естествени материали.
Неокласицизъм и сюрреализъм
Wiki letter w.svg 	 Този раздел е празен или е мъниче. Можете да помогнете на Уикипедия като го разширите.

1917 - 1925 г. посещава Неапол и Флоренция, където се докосва до изкуството на Барока. Чрез този допир, той се връща към обемно пространствено изграждане на формата. Сюжетът в картините му от Нео периода е женското тяло, майчинството, а известни картини са: "Танцьорки" и "Момиче с огедало". Увлича се по сюрреализма.
Пацифизъм
Wiki letter w.svg 	 Този раздел е празен или е мъниче. Можете да помогнете на Уикипедия като го разширите.

Независимо от субективизма произведенията му са обществено ангажирани, силно емоционални, с израз на гняв и болка срещу насилието - „Герника“ (1937 г.). От 1940 г. се включва в движението за мир (плакат и рисунки „Гълъбът на мира“,1947). Работи графики, скулптури, керамика.
Средиземноморски период:

Период след войната, Пикасо работил най-вече по декоративни платна за замъка Грималди в Антик. Рисува „Разстрел”, свързан с проблемите в Корея, с която творба заклеймява войната. Неговото изкуство е силно изобличаващо, трагично, аналитично и социално ангажирано. В него навлиза за първи път категорията – Грозно.

Последни години

Пабло Пикасо умира на 8 април 1973 г. в Моугинс, Франция, докато той и жена Жаклин му били поканили приятели на гости.

Погребан в провинция на южната част на Франция. Съпругата му Жаклин, не позволява на децата му-Клауд и Палома да присъстват на погребението.

Съсипана и самотна след смъртта на съпруга си, Жаклин се самоубива с изстрел през 1986 г. като по това време тя е била на 59 г.
Wiki letter w.svg 	 Този раздел е празен или е мъниче. Можете да помогнете на Уикипедия като го разширите.
Отличия и наследство
Wiki letter w.svg 	 Този раздел е празен или е мъниче. Можете да помогнете на Уикипедия като го разширите.

През 1962 г. получава Ленинска награда за мир от съветското правителство.

Има музей „Пикасо“ (Барселона, 1963; Париж, 1985; Малага, 2003 ).
Бележки

Бигмир-Интернет 2010.
Hamilton 1976, с. 25-26.
Huffington 1988.
Wertenbaker 1967, с. 13.

    Cirlot 1972, с. 125.

Източници

    Составлен рейтинг лучших в мире художников. // Бигмир-Интернет, 2010. Посетен на 18 юни 2010.
    Cirlot, Juan-Eduardo. Picasso: birth of a genius. New York and Washington, Praeger, 1972.
    Hamilton, George H. Picasso, Pablo Ruiz Y. New York, Macmillan Educational Corporation, 1976.
    Huffington, Arianna Stassinopoulos. Picasso: Creator and Destroyer. // The Atlantic online, 1988. Посетен на 28 април 2010.
    Wertenbaker, Lael. The World of Picasso. Time–Life Library of Art. Alexandria, Time-Life Books, 1967.

Външни препратки
Общомедия
Общомедия разполага с мултимедийно
съдържание за: Пабло Пикасо
Уикицитат
Уикицитат съдържа колекция от цитати от/за
Пабло Пикасо.

    Официален сайт
    Венцеслав Константинов: „Пабло Пикасо през погледа на Иля Еренбург“, В: „Писатели за творчеството“, изд. ЛИК, София, 2007 (LiterNet)

Виктор Юго
от Уикипедия, свободната енциклопедия
Виктор Юго
Victor-Marie Hugo
Victor Hugo.jpg
Роден 	26 февруари 1802 г.
Безансон, Франция
Починал 	22 май 1885 г. (83 г.)
Париж, Франция
Професия 	писател, драматург, поет, есеист, прозаик, политик
Националност 	Флаг на Франция Франция
Направление 	романтизъм
Повлиян от
Повлиял на
Подпис 	Victor Hugo Signature.svg
Уебсайт 	Страница в IMDb
Виктор Юго в Общомедия

Виктòр-Марѝ Югò (на френски: Victor-Marie Hugo) е френски поет, писател, драматург, романист, художник и общественик. Считан е за един от най-известните и важни френски писатели дали отражение, както върху литературния, така и върху политическия живот на страната. Той заема видно място в историята на френската литература през 19 век, в жанрове и сфери с изключително разнообразие. Едни от най-известните му творби са „Парижката Света Богородица“ и „Клетниците“. Освен литературни изяви, той има и политически речи в Камарата на лордовете, в Учредителното събрание и Законодателното събрание, по въпроси засягащи например смъртното наказание. В творчеството му са включени и многобройни пътеписи и обширна кореспонденция.

Виктор Юго допринася значително за обновяване на поезията и театъра и е предмет на възхищение от съвременниците си, но също така е оспорван от някои други автори. Той също така помага на много поколения да видят и размислят над ангажираността на писателя в политическия и социалния живот. Заради своите многобройни изказвания, Юго е осъден на изгнание в продължение на двадесет години по време на Втората империя.

Предимно благодарение на моралните и политически избори, които прави през втората половина от живота си, той става популярна емблематична фигура на Третата република и при смъртта си, на 22 май 1885 г. той заслужава национално погребение. Останките му се намират в Пантеона в Париж, поставени там на 31 май 1885 г.

Съдържание

    1 Биография
        1.1 Ранни години
        1.2 Начало на писателска дейност
        1.3 Театрален период
        1.4 Политическа дейност
        1.5 Изгнание
        1.6 Завръщане във Франция и смърт
    2 Творчество
        2.1 Романи
        2.2 Пиеси
        2.3 Стихосбирки
        2.4 Полемики
        2.5 Речи
        2.6 Рисунки
    3 Адаптации
        3.1 Игрални филми (кино и телевизия)
        3.2 Музикални произведения
        3.3 Анимационни филми
    4 Бележки

Биография
Ранни години
Родната къща на Виктор Юго в Безансон

Виктор Юго е роден през 1802 година в Безансон, област Франш Конте. Той е син на Жозеф Леополд Сижисбер Юго (1773-1828), генерал от армията на Първата империя, получил графска титла от испанския крал Жозеф Бонапарт и на Софи Требюше (1772-1821). Виктор е най-малкото дете в семейството и има двама братя - Абел Жозеф Юго (1798-1855) и Йожен Юго (1800-1837).

Писателят прекарва детството си в Париж с чести пътувания до Неапол и Испания, където военната служба отвежда баща му. Така през 1811 година той посещава, заедно с брат си Йожен, религиозно училище в Мадрид. През 1813 година се установява в Париж с майка си, която напуска баща му заради връзка с Виктор Фано дьо Лаори, също имперски генерал. През 1815 година постъпва с брат си в пансиона Кордие. Изглежда по това време започва да пише стихове.[1] Той е окуражаван от майка си, на която чете стихотворенията си, както и от учителка в пансиона, която ги редактира.[1] По това време той е изключително амбициозен, едва четиринадесетгодишен той отбелязва в полето на един вестник - „Искам да бъда Шатобриан или нищо“.[2]

През 1817 година Юго участва в поетичен конкурс на тема „Щастието, което носи учението във всички житейски ситуации“, организиран от Френската академия. Журито е склонно да му присъди наградата за стихотворението „Trois lustres à peine“, но се усъмнява, че е твърде малък, за да го напише сам.[3] През следващите няколко години той участва с променлив успех и в други поетични конкурси.[4]

Окуражен от първите успехи, Виктор Юго се отказва от математиката, към която има склонност и решава да се занимава с литература. През 1819 година основава, заедно с братята си Абел и Йожен, списанието „Консерватьор литерер“, което привлича вниманието на по-широка публика към неговия талант. Първата му стихосбирка „Odes“ излиза през 1821 година, когато е на 19 години. Тя е отпечатана в 1500 екземпляра, които се продават за четири месеца. Един от тях достига до крал Луи XVIII, който отпуска на автора годишна пенсия от хиляда франка.[5]
Начало на писателска дейност
Виктор Юго на младини

Майката на Юго умира на 27 юни 1821 г. През младежките си години той силно се привързва към нея и нейната смърт му се отразява тежко.[6]

На 12 октомври 1822 г. Виктор Юго се жени за своята приятелка от детинство Адел Фуше (1803-1868). През 1823 г. се ражда първото им дете Леопол, което обаче умира рано. След това се раждат Леополдин (1824-1843), Шарл (1826-1871), Франсоа-Виктор (1828-1873) и Адел (1830-1915). Само най-малката дъщеря Адел надживява известния си баща, но в тежко психическо състояние, заради което прекарва продължителни периоди в специализирани болници. Малко след женитбата на Виктор Юго, брат му Йожен заболява от шизофрения и прекарва остатъка от живота си затворен в болница.[6]
Кабинетната снимка на Виктор Юго, направена от Лондонската стереоскопична компания

През 1823 година Юго публикува първия си роман „Han d'Islande“, който получава смесени отзиви. Добре аргументирана критика на романа от Шарл Нодие става повод за запознанството и сприятеляването на Юго с него.[6] Той започва да посещава сбирките на литературния кръг Сенакъл, люлката на Романтизма, които оказват силно влияние върху творческото му развитие. Това продължава до 1827-1830 година, когато Шарл Нодие започва да става прекалено критичен към работите на Юго.[7] През този период Виктор Юго се сближава с баща си, който го вдъхновява за няколко стихотворения с патриотичен и бонапартистки дух. Баща му умира през 1828 година.

Семейството на Виктор и Адел Юго води активен светски живот и се сближава с известни фигури от културния живот, като Шарл-Огюстен дьо Сент-Бьов, Алфонс дьо Ламартин, Проспер Мериме, Алфред дьо Мюсе, Йожен Дьолакроа.[6] През 1831 година Адел Юго има любовна връзка със Сент Бьов.[8] От 1826 до 1837 година семейството често гостува в замъка на Луи-Франсоа Бертен, директор на вестник „Журнал де деба“, в Биевър. По време на тези посещения Юго се запознава с Ектор Берлиоз, Франсоа Рене дьо Шатобриан, Ференц Лист, Джакомо Мейербер, и пише стихове, включително стихосбирката „Есенни листа“ („Les Feuilles d'automne“, 1831).

През 1826 година излиза вторият му роман „Бюг Жаргал“ („Bug-Jargal“). Между 1829 и 1840 година публикува още пет тома поезия – „Ориенталците“ („Les Orientales“, 1829), „Есенни листа“ („Les Feuilles d'automne“, 1831), „Песните на здрача“ („Les Chants du crepuscule“, 1835), „Вътрешните гласове“ („Les Voix intérieures“, 1837) и „Лъчите и сенките“ („Les Rayons et les ombres“, 1840), затвърждаващи неговата репутация на един от най-великите елегични и лирични поети на онова време. Двете повести „Последният ден на един осъден“ („Le Dernier Jour d'un condamné“) и „Клод Гьо“ („Claude Gueux“) изразяват отвращението на автора от болката и смъртта. През 1831 г. се появява и романа „Парижката Света Богородица“ („Notre Dame de Paris“).

През 1827 г. Виктор Юго публикува пиесата „Кромуел“ („Cromwell“), която има блестящ успех. В нейния предговор той се противопоставя на класическите конвенции, особено на принципа за единство на време и място, и очертава основните идеи на своята романтична драма.
Театрален период
Безредиците при премиерата на „Ернани“

От 1830 до 1843 година Виктор Юго се посвещава почти изцяло на театъра, макар че продължава да публикува и поезия. Още през 1828 година той публикува младежката си пиеса „Amy Robsart“. През 1830 година той пише драмата „Ернани“ („Hernani“), която става повод за публичен сблъсък между литературните традиционалисти и новото романтично течение, оглавявано от Теофил Готие, което ентусиазирано подкрепя автора на „Ернани“. През 1831 година е поставена забранената две години по-рано пиеса на Юго „Марион Делорм“ („Marion de Lorme“), а през 1832 година - „Кралят се забавлява“ („Le roi s'amuse“).

През 1833 година Юго се запознава с актрисата Жулиет Друе, която става негова любовница и му посвещава живота си. Тя го спасява от арест по време на преврата от 1851 година, а той пише за нея множество стихотворения. В същото време тя не е единствената му любовница.[9]

Пиесите „Лукреция Борджия“ („Lucrèce Borgia“) и „Мария Тюдор“ („Marie Tudor“) са поставени през 1833 година, а „Angelo, tyran de Padoue“ - през 1835 година. Поради липса на театрални салони, пригодени за новите романтични драми, Виктор Юго и Александър Дюма решават да създадат такъв театър. През 1836 година театралният деятел Атенор Жоли получава разрешение за изграждането на Ренесансовия театър в Париж и две години по-късно Юго поставя там пиесата си „Рюи Блас“ („Ruy Blas“).

Виктор Юго става член на Френската академия през 1841 година след няколко опита, останали неуспешни, поради съпротивата на група академици, противници на романтизма, начело с Етиен дьо Жуи. През 1843 година поставя пиесата „Les Burgraves“, която не постига очаквания успех. Пиесите му често са освирквани от публиката, не особено склонна да приеме новия романтичен театър, макар че той има и група от ентусиазирани почитатели.[6]

Докато пише всички тези пиеси, Юго се сблъсква с множество материални и лични проблеми. През 1843 година дъщеря му Леополдин загива със съпруга си, когато лодката им потъва в река Сена при Вилкиер. Тази трагедия му повлиява силно и до началото на своето изгнание той спира да пише и публикува.[10]
Политическа дейност

Възпитан от своята бретанска майка в духа на роялизма, с времето Юго постепенно заема по-демократични позиции - „Пораснах“, пише той в стихотворението „Написано през 1846“ („Écrit en 1846“) в отговор на упреците на един приятел на майка си.

Според изследователя Паскал Мелка по време на Юлската монархия Виктор Юго се стреми да повлияе на режима отвътре, като придобие влияние и получи възможност за реализиране на своите идеи.[11] Така през 1844 година той става приближен на крал Луи-Филип, а през 1845 година е обявен за пер на Франция. Първата му реч в Камарата на перовете е в защита на Полша, разпокъсана от своите съседи, а през следващата година се обявява за връщането на политическите изгнаници, като Жером-Наполеон Бонапарт.[12]

В началото на Революцията от 1848 година Юго е назначен за кмет на 8-ми район на Париж, а след това става и депутат в парламента на Втората република, където е част от групата на консерваторите.

Виктор Юго участва в потушаването на работническите бунтове през юни 1848 година в качеството си на кмет на 8-ми район, като лично командва военни части, изпратени срещу барикадите на бунтовниците.[13] По-късно той изразява неодобрение към кървавото потушаване на бунтовете.[14]

През август 1848 година Юго основава всекидневника „Евенман“.[15] В него той поддържа кандидатурата на Луи-Наполеон Бонапарт, който е избран за президент през декември. След разпускането на Националното събрание, през 1849 година Юго е избран в Законодателното събрание, където през юли произнася своята известна реч за мизерията. Скъсва с Луи-Наполеон Бонапарт, когато той подкрепя връщането на папата в Рим,[16] след което влиза в конфликт със своите доскорошни политически съмишленици, които вече смята за реакционери.
Изгнание
Hauteville House в Saint Peter Port

След държавния преврат от 2 декември 1851 година, когато Луи-Наполеон Бонапарт се обявява за пожизнен президент, Юго първоначално се подготвя за бягство, за кратко е арестуван, но скоро е освободен.[17] След това той напуска страната доброволно[18] и заминава за Брюксел, а след това за остров Джърси, британско владение край френския бряг на Ла Манша. Тук той пише „Наполеон Малкия“ („Napoléon le petit“), „Историята на едно престъпление“ („Histoire d'un crime“) и „Наказания“ („Les Châtiments“), в които яростно критикува преврата и неговия извършител.[19][20] Мъчителните спомени за дъщеря му Леополдин, както и любопитството му, го подтикват към спиритичните експерименти, описани във „Въртящите се маси на Джърси“ („Les Tables tournantes de Jersey“).

Прогонен от Джърси, заради критики към кралица Виктория, Юго се установява на близкия остров Гърнси. През следващите години той е сред малкото политически емигранти, които отхвърлят амнистията и отказват да се върнат във Франция. Следващите години са особено плодотворни за литературната дейност на Виктор Юго. Той издава „Наказания“ (1853), в които в стихотворна форма критикува Втората империя, стихосбирката „Съзерцания“ (1856, „Les Contemplations“), „Легенда на вековете“ (1856, „La Légende des siècles“), както и романа „Клетниците“ (1862, „Les Misérables“). През 1866 година издава романа „Морски труженици“ („Les Travailleurs de la mer“), посветен на жителите на остров Гърнси.

По време на престоя си в Гърнси Юго има и някои посещения от континента, като това на Жудит Готие или през 1860 година това на историка Жак Буше дьо Перт, който го описва като „джентълмен републиканец... много добре устроен, живеещ като глава на семейство... обичан от своите съседи и уважаван от населението“.
Завръщане във Франция и смърт

Виктор Юго се връща през 1871 г. в Париж, след свалянето на император Наполеон III. Едва през 1876 г. той е избран в новата Горна камера на Сената. През 1878 г. той получава удар и силите му намаляват.
Снимка от Надар
Погребалната церемония на Виктор Юго на 1 юни 1885
Avenue Victor-Hugo в Париж

Виктор Юго умира на 22 май 1885 г. на улица Avenue de Saint-Cloud 124 (днес Victor-Hugo). Той получава почетен гроб в парижката църква Св. Геновева, която е направена на Пантеон.
Творчество

Литературните произведения на Виктор Юго се състоят от множество стихотворения, девет романа, дванадесет пиеси и многобройни публицистични и други произведения.
Романи

    Han d'Islande („Хан Исландеца”) (1823 г.)
    Bug-Jargal („Бюг Жаргал”) (1826 г.)
    Le dernier jour d'un condamné („Последният ден на един осъден на смърт”) (1829 г.)
    Notre Dame de Paris („Парижката Света Богородица“) (1831 г.)
    Claude Gueux („Клод Гьо”) (1834 г.)
    Les Misérables („Клетниците“) (1862 г.)
    Les travailleurs de la mer („Морски труженици“) (1866 г.)
    L'homme qui rit („Човекът, който се смее“) (1869 г.)
    Quatre-vingt-treize („Деветдесет и трета година“) (1874 г.)

Пиеси

    Cromwell („Кромуел”) (1827 г.)
    Marion Delorme („Марион Делорм”) (1829 г.)
    Hernani („Ернани”) (1830 г.)
    Le roi s'amuse („Кралят се забавлява”) (1832 г.)
    Lucrèce Borgia („Лукреция Борджия”) (1833 г.)
    Maria Tudor („Мария Тюдор”) (1833 г.)
    Angelo, tyran de Padoue („Анджело, тиран на Падуа”) (1834 г.)
    Ruy Blas („Рюи Блас”) (1838 г.)
    Les burgraves (1843 г.)
    Torquemada („Торквемада”) (1882 г.)
    Théâtre en liberté („Театър и свобода„) (1886 г.)
    Amy Robsart („Ейми Робсарт”) (1889 г., посмъртно, за смъртта на Ейми Робсарт)

Стихосбирки

    Odes et poésies diverses („Оди), (1822 г.)
    Nouvelles Odes („Нови оди“) (1824)
    Odes et Ballades („Оди и балади“), (1826 г., 1828 г.)
    Les Orientales („Източни мотиви“) (1829 г.)
    Les Feuilles d’Automne („Есенни листа“), (1831 г.)
    Les Chants du crépuscule („Песни на здрача“), (1835 г.)
    Les Voix intérieures („Вътрешни гласове“), (1837 г.)
    Les Rayons et les Ombres („Лъчи и сенки“), (1840 г.)
    Les Châtiments („Възмездия“) (1953 г.)
    Les Contemplations („Съзерцание“) (1956 г.)
    La Légende des Siècles („Легенда на вековете“) (3 части - 1959 г., 1977 г., 1883 г.; публикувани в един том през 1885 г.)
    Les Chansons des rues et des bois („Песни на улиците и горите”) (1865 г.),
    L'Année terrible („Ужасната година”) (1872 г.)
    L'Art d'être grand-père („Изкуството да бъдеш дядо”) (1877 г.)
    Religions et religion („Религия и вяра”) (1880 г.)
    Les Quatre Vents de l'esprit („Четирите посоки на духа”) (1881 г.)
    La Fin de Satan („Краят на Сатаната”) (1886 г.)
    Toute la Lyre („Пълнозвучна лира”) (1888 г., 1893 г.)
    Dieu („Бог”) (1891 г.)
    Les Années funestes („Гибелните години”) (1898 г.)
    Dernière Gerbe („Последен сноп”) (1902 г., 1941 г.)
    Océan. Tas de pierres („Океан”) (1942 г.)

Полемики

    Napoleon le Petit („Малкият Наполеон“) (1851 г.) - за преврата на Наполеон III
    Histoire d'un crime („История на едно престъпление“) (1877-1878 г.)

Речи

    La défense du littoral
    La condition féminine („За положението на жените“)
    L'enseignement religieux („Религиозното образование“)
    Plaidoyer contre la peine de mort („Пледоария срещу смъртното наказание“)
    Contra a ingnorancia („Против невежеството“)

Рисунки

Виктор Юго е рисувал картини през целия си живот, като броят на неговите картини надвишава 4 000.
Wiki letter w.svg 	 Този раздел е празен или е мъниче. Можете да помогнете на Уикипедия като го разширите.
Адаптации

През годините произведенията на Виктор Юго са адаптирани в пълнометражни филми, телевизионни сериали, музикални произведения (опера, мюзикли, балет), анимационни филми и са послужили за основа на множество съвременни трактовки на засегнатите теми и идеи.
Игрални филми (кино и телевизия)

Романът Клетниците е включен в Международната филмова база данни IMDB с 20 адаптации, като най-старата е от 1909 г., а последната от 2012 г. [21]. Това са:

    Късометражни - 1909 (3 части)
    Пълнометражни - 1912, 1917, 1925 (2 части), 1934, 1935, 1944 (Мексико), 1944 (Египет), 1948 (Италия), 1950 (Япония), 1952, 1958, 1982, 1985 (Франция), 1995, 1998, 2012 (по мюзикъла)
    телевизионни сериали - 1967, 1972, 1978, 1998, 2000
    осъвременени адаптации - Re mizeraburu: kami to akuma (Япония, 1950 г.), действието са развива в периода Мейджи.

„Парижката Света Богородица“ е включен в IMDB с 18 адаптации, като най-старата е от 1923 г., а последната е от 2007 г.[22].

    Късометражни - 1923
    Пълнометражни - 1911, 1922, 1923, 1939, 1956,
    телевизионни филми - 1976, 1982, 1997
    телевизионни сериали -1966

„Човекът, който се смее“ - The Man Who Laughs (1928), http://www.imdb.com/title/tt0060664/?ref_=fn_tt_tt_3 L’Uomo che ride (1966)], L'Homme Qui Rit (2012)

„Морски труженици“ - Sea Devils (1953)

„Мария Тюдор” - 1917, 1966, Die Liebe und die Königin (1976)

„Рюи Блас” - 1909, 1912, 1948, 1972, 2002
Музикални произведения

На произведения от Виктор Юго са базирано следните музикални произведения:

Мюзикли

    Клетниците - мюзикъл от Клод-Мишел Шьонберг (1980 г.)
    Парижката Света Богородица - мюзикъл от Люк Пламондон (1999 г.)

Опери

    Парижката Света Богородица от Франц Шмидт,
    Марион Делорм от Амилкаре Пончиели
    Ернани от Джузепе Верди (1844 г.)
    Риголето от Джузепе Верди (1851 г.) (по „Кралят се забавлява”)
    Лукреция Борджия от Гаетано Доницети (1833 г.)
    Il giuramento (Клетвата) от Саверио Меркаданте (1837 г.) (по „Анджело, тиран на Падуа”)
    Der Improvisator от Ойген Д`албер (по „Анджело, тиран на Падуа”)
    La Gioconda от Амилцаре Пончиели (по „Анджело, тиран на Падуа”)
    Ruy Blas от Филипо Марчети.

Ференц Лист композира симфоничните си произведения Ce qu’on entend sur la montagne, S95 по Есенни листа и Мазепа по Ориенталски мотиви. Жорж Бизе, Рихард Вагнер, Камий Сен-Санс, Лео Делиб и Габриел Форе също са вдъхновени от Юго.
Анимационни филми

Клетниците - 1987, 1979 (Япония)

Парижката Света Богородица - 1996 (Дисни), 1996 (Jetlag), 1996 (Golden Films), 1996 (Burbank)
Бележки
Йохан Волфганг фон Гьоте
от Уикипедия, свободната енциклопедия
(пренасочване от Гьоте)
Йохан Волфганг фон Гьоте
Johann Wolfgang von Goethe
Goethe (Stieler 1828).jpg
Портрет от Йозеф Карл Щилер, 1828 г.
Роден 	28 август 1749 г.
Франкфурт на Майн, Германия
Починал 	22 март 1832 (на 82 г.)
Ваймар, Германия
Професия 	писател
Националност 	Флаг на Германия Германия
Направление 	романтизъм
Известни творби 	„Фауст“
Подпис 	Signature of Johann Wolfgang von Goethe.svg
Уебсайт 	Страница в IMDb
Йохан Волфганг фон Гьоте в Общомедия

Йохан Волфганг фон Гьоте (на немски: Johann Wolfgang von Goethe, * 28 август 1749 г. във Франкфурт на Майн, † 22 март 1832 г. във Ваймар), благородник от 1782 г., е немски писател, поет, драматург, хуманист, учен, философ и политик. В продължение на 10 години е държавен министър във Ваймар.

Гьоте е сред основните фигури на немската литература и европейския неокласицизъм и романтизъм в края на 18 век и началото на 19 век. Автор на „Фауст“ и „Теория на цветовете“, той вдъхновява Чарлз Дарвин със своите антропологични изследвания и интереса си към еволюцията. Влиянието на Гьоте се разпростира в цяла Европа и през следващото столетие произведенията му оказват значително въздействие върху музиката, драматургията и поезията на континента.

Съдържание

    1 Биография
        1.1 Ранни години
        1.2 Бурни устреми
        1.3 Ваймар
        1.4 Античност
        1.5 Световна слава
    2 Признание
    3 Жените в живота на Гьоте
    4 Библиография
    5 Бележки
    6 Източници
    7 Външни препратки

Биография
Ранни години
Родната къща на Гьоте във Франкфурт (преди преустройството през 1755 г.)
Йохан Гаспар Гьоте, портрет от 1775 г.
Катарина Елизабет Гьоте, портрет от 1776 г.

Йохан Волфганг Гьоте е роден на 28 август 1749 г. във Франкфурт на Майн, по това време свободен град в рамките на Свещената Римска империя. Баща му, Йохан Каспар Гьоте (1710 – 1782), е юрист с титла имперски съветник, но не упражнява професията си,[1] а живее от доходите на своето богатство, което по-късно също дава възможност на сина му да живее без финансови затруднения. Майката на Гьоте, Катарина Елизабет Гьоте, по баща Текстор (1731–1808), произлиза от заможна и знатна фамилия от Франкфурт – нейният баща е юридически чиновник (Scultetus) с най-високия ранг в града. След Йохан Волфганг семейството има още пет деца, от които до зряла възраст достига само неговата по-малка с 15 месеца сестра Корнелия (1750-1777), с която братът е в много близки отношения.

От 1756 до 1758 г. Йохан Волфганг посещава обществено училище. След това заедно със сестра си е обучаван от своя баща и от частни учители. Баща му лично се грижи за началното образование на сина си, обучавайки го по музика, живопис и чужди езици: френски, английски, италиански, латински, гръцки, също естествени науки, религия и рисуване. През целия си живот Гьоте се отнася с подчертано неодобрение към Римокатолическата църква, чиято история описва като „мишмаш от грешки и насилие“.

Освен това Йохан Волфганг се учи да свири на чело, учи езда, фехтовка и танци. За Коледа през 1753 г. той получава от баба си като подарък малък куклен театър, в който той дава представления със свои приятели, научавайки наизуст текстовете на пиесите. Малкият Гьоте демонстрира литературна фантазия, като измисля приказки. В дома на Гьоте се чете много – баща му има библиотека от около 2000 тома, и още в ранна възраст той се познава с известни франкфуртски актьори.[2] През Седемгодишната война един френски офицер е на квартира в къщата на родителите му от 1759 до 1761 г. и Гьоте за пръв път се запознава с френската драматургична литература.

Гьоте, по желание на баща си, през есента 1765 г. започва да следва право в университета в Лайпциг (1765 – 1768), където преживява първото си любовно разочарование с Ана Катарина Шьонкопф, занаятчийска дъщеря. Те се разделят след две години. Юридическите науки не му допадат особено и той предпочита да посещава редовно театър, да взима уроци по рисуване, прави и първи поетически опити. Стиховете, които пише в Лайпциг (книгата Анете (1767)) с 19 стихотворения, са в духа на модерната тогава галантна поезия в стил рококо. През 1769 г. той издава първата си стихосбирка под заглавието Нови песни.

През юли 1768 г. Гьоте се разболява (вероятно от туберкулоза). Така и не успява да завърши следването си и през август се завръща болен в родния си град. След двегодишно лечение от меланхолия и опити за самоубийство (от тях се освобождава едва чрез романа си Страданията на младия Вертер) Гьоте продължава през април 1770 г. юридическото си следване в университет Щрасбург (днес Страсбург), където отново се влюбва трагично във Фридерике Брион и се сближава с писателите от литературното направление Бурни устреми. Под влияние на свои приятели медици посещава лекции по медицина и естествени науки. Запознава се с Йохан Готфид Хердер и възприема неговия възглед за поезията, че тя е не привилегия за избраници, а плод на народния дух.
Страданията на младия Вертер (1774 г.)

През лятото 1771 г. Гьоте предава своята юридическа дисертация De legislatoribus, която не е приета заради изречение против църквата[3], което днес не е запазено.

Гьоте получава на 6 август 1771 г. научната степен лиценциат и се връща във Франкфурт, където отваря малка адвокатска кантора, която от липса на интерес напуска след четири години и отива в град Вецлар като практикант в съда. Там преживява мъчителна любов с Шарлоте Буф, годеницата на юриста Йохан Христиан Кестнер, и пак се завръща в родния Франкфурт, където става адвокат, но посвещава времето си главно на литературата. Отново се влюбва и дори се сгодява на Великден 1775 г. за красивата франкфуртска банкерска дъщеря Ана Елизабет Шьонеман. Той заминава за няколко месеца на пътуване през Швейцария по покана на братята графове Христиан и Фридрих Леополд цу Щолберг-Щолберг. През октомври годежът е разтрогнат и Гьоте много страда от раздялата.
Бурни устреми

Идеите на движението Бурни устреми оказват голямо влияние върху ранното творчество на Гьоте. Основни теми в него са силната личност, геният, висшият човек. Сред най-известните му произведения от този период са одата Прометей (1774), първоначалният вариант на Фауст – Прафауст (1773), първата немска историческа драма Гьоц фон Берлихинген с желязната ръка (създадена през 1771 г. и публикувана през 1773 г.) и сантименталният роман Страданията на младия Вертер (1774). Ранното творчество на Гьоте вдъхновява следващото поколение немски поети романтици – Новалис, Хайне, Николаус Ленау и др.

Славата на Йохан Волфганг фон Гьоте като поет се разнася бързо из Германия и Европа. В дома му се стичат множество почитатели, сред които е и 18-годишният престолонаследник на херцогство Саксония-Ваймар-Айзенах Карл Аугуст. Веднага щом наследява престола, той кани Гьоте да живее във Ваймар.
Ваймар
Йохан Волфганг Гьоте (ок. 1775)

През ноември 1775 г. Гьоте пристига във Ваймар, столицата на херцогство Саксония-Ваймар-Айзенах. Поетът постъпва на служба към княжеския двор и там се увлича по красивата, но студена придворна дама баронеса Шарлоте фон Щайн. Гьоте получава званието действителен таен съветник и място в Държавния съвет, а после е назначен за първи министър и получава благородническа титла (1782). Ентусиазирано се заема с организирането на културния живот на Ваймар. Привлича да работят там Йохан Готфид Хердер и Фридрих Шилер, с когото го свързва тясно приятелство и то трае повече от десетилетие, като оказва плодотворно въздействие и върху двамата.

През този период Гьоте пише някои от най-хубавите си балади – Рибарят, Горски цар, Певецът, но като цяло огромната натовареност не му позволява пълноценни творчески занимания. Някои го определят като „затихваща знаменитост“. Вероятно самият той се е чувствал неудовлетворен, тъй като през септември 1786 г. тайно напуска Ваймар и за две години се установява в Италия. Той информира само херцога и своя слуга Филип Зайдел и пътува под псевдоним. Тайното му заминаване без определена цел е част от стратегията да напусне всичките си служби, но да му се плаща.[4] След междинни престои във Верона, Виченца и Венеция Гьоте пристига през ноември в Рим. Там той остава, с четиримесечен престой в Неапол и Сицилия, до края на април 1788 г. След междинен престой между другото в Сиена, Флоренция, Парма и Милано той се завръща два месеца по-късно във Ваймар.

В Рим Гьоте живее при немския художник Вилхелм Тишбайн и общува с другите членове на колонията на немските художници в Рим, между тях Анжелика Кауфман, Филип Хакерт, Фридрих Бури и швейцареца Йохан Хайнрих Майер, който по-късно го последва до Ваймар и там между другото става негов съветник по изкуството. Той е приятел също и с писателя Карл Филип Мориц.
Античност
„Гьоте в Кампаня“ от Вилхелм Тишбайн (1787)

Съприкосновението с хармоничната антична култура оказва огромно положително влияние върху Гьоте. Особено е възхитен от Рафаело и архитекта Андреа Паладио. Под ръководството на приятелите си той започва усърдно да рисува; около 850 рисунки на Гьоте от престоя му в Италия са запазени. Той се занимава и с ботаника. Приятелите му в Италия не знаели неговата истинска самоличност.

Гьоте се завръща в Германия помъдрял и успокоен, изпълнен с нови творчески планове. Ориентиран изцяло към принципите на класицизма, търси възможности за тяхното утвърждаване в съвременното немско изкуство. Така се заражда програмата на „Ваймарския класицизъм“, от която е вдъхновено и късното Гьотево творчество – изящните Римски елегии [5] (1788-1790), посветени на простата цветарка Кристиане Вулпиус, за която след осем години поетът се жени. В този период възникват епичната поема Херман и Доротея (1798); драматургичните творби, които той е започнал по-рано, но едва тогава преосмисля и публикува – Ифигения в Таврида (1787), Егмонт (1788), Торквато Тасо (1790); образецът на новия образователен роман Вилхелм Майстер – години на учение (1796) и Вилхелм Майстер – години на странстване (1807/1821), мемоарно-автобиографичната книга Поезия и истина (1811-1814) и още много други.
Гьоте на 38 години, рисуван от Ангелика Кауфман, 1787 г.
Христиане Вулпиус, рисунка на Гьоте от 1788 г.
Аугуст фон Гьоте (* 25 декември 1789 Ваймар; † 27 октомври 1830 г., Рим)

Няколко седмици след завръщането си от Италия Гьоте прави през 1788 г. 23-годишната Христиане Вулпиус своя любовница и по-късно своя съпруга. През декември 1789 г. се ражда синът Аугуст; четирите последвали деца живеят само няколко дни. Още през късното лято 1790 г. по време на пътуване до Силезия Гьоте прави предложение за женитба на 21-годишната Хенриете фон Лютвиц.

След своето завръщане в Германия Гьоте се отказва от повечето си служби. Запазва само мястото си в Consilium и така съхранява политическото си влияние. Ръководи училището по рисуване и контролата на държавното строителство. От 1791 до 1817 г. ръководи Ваймарския дворцов театър. От 1807 г. Гьоте е също съветник на принадлежащия към херцогството университет Йена и настоява за разширяването на природонаучния факултет. Застъпва се за номинирането за професори на Йохан Готлиб Фихте, Георг Хегел, Фридрих Шелинг и Фридрих Шилер.

През годините след своето пътуване в Италия Гьоте се занимава преди всичко с природни изследвания. През 1790 г. издава своето произведение „Versuch die Metamorphose der Pflanzen zu erklären“, освен това започва изследванията си към учението на цветовете.

През лятото 1794 г. Фридрих Шилер, който е с десет години по-млад и е професор по история в близкия Йена (от края на 1799 г. във Ваймар), го помолва за сътрудничество в заплануваното от него списание за култура и изкуство Die Horen. Гьоте се съгласява, двамата се сближават и създават епохалното литературно-историческо направление „Ваймарски класицизъм“. Със смъртта на Шилер през 1805 г. свършва важният период на „Ваймарския класицизъм“.

През 1809 г. Гьоте започва да пише своята автобиография. Той започва да учи арабски и персийски и да чете Корана и стиховете на персийския поет Хафез. Негов секретар е Фридрих Вилхелм Ример (от 1805 г. възпитател на сина му). Във Ваймар идва Бетина фон Арним и със спомените си от разказите на неговата майка му помага да напише Aus meinem Leben. Dichtung und Wahrheit.

През 1814 г. Гьоте, вече на 65 години, се влюбва в Мариане фон Вилемер (Мариане Юнг), с която се запознава във Франкфурт и тя става негова муза и партньорка в писане на поезия. Той издава през 1819 г. стихосбирката „Западно-източен диван“ в 12 тома.

През 1816 г. след дълго боледуване умира Христиане, съпругата на Гьоте. През 1817 г. той предава ръководството на дворцовия театър и за него започва да се грижи снаха му Отилие фон Гьоте.
Световна слава
Портрет на Гьоте от Луизе Зайдлер
(Ваймар, 1811)

Бляскавата епоха на своята литературна дейност Гьоте завършва с най-великата творба на живота си – трагедията Фауст. Тя го въздига като безспорен първомайстор в интелектуалния живот на Германия. Цяла Европа с уважение произнася името на поета. Дори Наполеон през 1806 г., след като завладява град Ваймар, цял час с увлечение разговаря с Гьоте и го награждава с Кръста на почетния легион.

До сетния си миг Гьоте живее във Ваймар – там извършва и своите изследвания в областта на естествените науки, донесли му допълнителна слава. При своите пътувания вече възрастният поет преживява редица любовни увлечения (Вилхелмине Херцлиб, Мариане фон Вилемер), а през 1821 г. в курорта Мариенбад се запознава със седемнадесетгодишната Улрике фон Левецов (Ulrike von Levetzow) и не след дълго – вече седемдесет и четири годишен – ѝ прави предложение за женитба. Отказът дълбоко го наранява и в резултат възниква поемата Трилогия на страстта (1827), в която е включена прочутата Мариенбадска елегия (1823).
Паметникът на Гьоте във Франкфурт

Поетът умира на 22 март 1832 г. вероятно от сърдечен инфаркт. Неговите последни думи са: „Повече светлина!“ („Mehr Licht!“), според домашния му лекар Карл Фогел, който обаче в този момент не бил в стаята. На 26 март Гьоте е погребан във ваймарската княжеска гробница.

Родната къща на Гьоте във Франкфурт на Майн и неговата градинска къща във Ваймар, в която са създадени множество произведенията му, днес се числят към световното културно наследство на ЮНЕСКО.

Академичното издание на Гьотевите произведения, осъществено по поръчка на великата херцогиня Софи фон Заксен в периода 1887-1920 г., се състои от 143 тома.
Признание

Литературното творчество на Гьоте съчетава чистотата и елегантността на стила с богато художествено въображение и с дълбоки философски идеи. Неговият живот е смятан за образец на най-хармонично развитие. Името на поета още приживе достига до всички цивилизовани кътчета на земята, а възгледът му за възникването на световна литература намира в наши дни пълно потвърждение.

В чест на поета литературни награди „Гьоте“ учредяват през 1927 г. родният му град Франкфурт на Майн, през 1949 г. столицата на ГДР град Берлин, а през 1949 г. и ханзейският град Хамбург.
Жените в живота на Гьоте

Йохан Волфганг фон Гьоте е оставил име не само на проникновен творец и значителен учен, но и на велик женолюбец и страстен почитател на „вечната женственост“. От юношеската си любов към „Кетхен“ (по-голяма с 3 години) до старческото увлечение по Улрике (по-млада с 55 години). Гьоте е търсил в Жената упование и подтик за съзидание. Откривал е в Нея божествеността на природата, очарованието на красотата и даровете на любовта, намирал е духовно преображение и творческо себепостигане.

    Ана Катарина Шьонкопф „Кетхен“, „Анете“
    (1746-1810),
    Лайпциг 1766 г.
    (на 20, Гьоте на 17)

    Зузане Катарина фон Клетенберг
    (1723-1774),
    Франкфурт 1768 г.
    (на 45, Гьоте на 19)

    Фридерике Брион
    (1752-1813),
    Щрасбург 1770 г.
    (на 18, Гьоте на 21)

    Шарлоте Буф „Лоте“
    (1753-1828),
    Вецлар 1772 г.
    (на 19, Гьоте на 23)

    Максимилиане Брентано
    (1756-1793),
    Франкфурт 1772 г.
    (на 16, Гьоте на 23)

    Ана Елизабет Шьонеман „Лили“
    (1758-1817),
    Франкфурт 1775 г.
    (на 17, Гьоте на 26)

    Аугусте Луизе графиня цу Щолберг
    (1753-1835),
    Франкфурт 1775 г.
    (на 22, Гьоте на 26)

    Шарлоте фон Щайн
    (1742-1827),
    Ваймар 1775 г.
    (на 33, Гьоте на 26)

    Кристиане фон Гьоте-Вулпиус
    (1765-1816),
    Ваймар 1788 г.
    (на 23, Гьоте на 39)
    (рисунка на Гьоте)

    Вилхелмине Херцлиб „Минхен“
    (1789-1865),
    Йена 1807 г.
    (на 18, Гьоте на 58)

    Мариане фон Вилемер
    (1784-1860),
    Хайделберг 1814 г.
    (на 30, Гьоте на 65)

    Улрике фон Левецо
    (1804-1899),
    Мариенбад 1821 г.
    (на 17, Гьоте на 72)

На изгряващия месец


Бързаш ли да ме оставиш?
А тъй близко бе за миг!
Посред облаци се бавиш,
Где е милият светлик?

Виждаш, сълзите потичат:
Блясваш с лъч като звезда!
Казваш ми, че ме обичат,
Но далеч е още Тя.

Хайде, прекоси небето
В орбита от чистота!
Нищо че боли сърцето,
Преблажена е нощта.

1828 [6]
Библиография
Градинската къща на Гьоте във Ваймар

Стихотворения, песни и балади

    Geistesgruß, 1774 – (Духовен поздрав)
    In allen guten Stunden, 1775 – (В добрите часове) (масонска песен)
    An den Mond, 1777 – (Към месеца)
    Wandrers Nachtlied, 1780 – (Нощна песен на странника)
    Der Erlkönig, 1782 – „Горски цар“ – балада
    Xenien, 1796 – (Ксении) (стихотворение, заедно с Фридрих Шилер)
    Der Zauberlehrling, 1797 – (Чиракът магесник)
    Die erste Walpurgisnacht, 1799 – (Първа Валпургиева нощ) (Балада, по музика на Феликс Менделсон Бартолди кантата за солист, хор и оркестър )
    Vom Sänger hat man viel erzählt, 1815 – (Разказвали са за певеца) (масонско стихотворение)
    Wenn die Liebste zum Erwidern, 1816 – (Когато милата отвръща) (масонско стихотворение)
    West-östlicher Divan, 1819 – (Западно-източен Диван – стихотворения)

Стихотворен епос

    Reineke Fuchs, 1794 – (Райнеке Фукс)
    Hermann und Dorothea, 1798 – (Херман и Доротея)

Драми

    Die Laune des Verliebten, 1768 – (Капризите на влюбените)
    Die Mitschuldigen, 1769 – (Съвиновните)
    Götz von Berlichingen mit der eisernen Hand, 1773 – (Гьоц фон Берлихинген с желязната ръка)
    Prometheus, 1774 – (Прометей)
    Neueröffnetes moralisch-politisches Puppenspiel, 1774 –
    Ein Fastnachtsspiel vom Pater Brey, 1774 –
    Jahrmarktsfest zu Plundersweilern, 1774 – (Панаирно празненство в Плундерсвайлерн)

„Фауст и Мефистофел“
от Тони Йоханнот (1845-1847)

    Götter, Helden und Wieland, 1774 – (Богове, герои и Виланд)
    Clavigo, 1774 – (Клавиго)
    Egmont, 1775 – (Егмонт)
    Erwin und Elmire, 1775 – (Ервин и Елмире)
    Die Geschwister, 1776 –
    Stella, 1776 – (Стела)
    Der Triumph der Empfindsamkeit, 1777 –
    Iphigenie auf Tauris, 1779 – (Ифигения в Таврида)
    Torquato Tasso, 1780 – (Торквато Тасо)
    Der Groß-Cophta, 1792 –
    Der Bürgergeneral, 1793 –
    Faust I, 1808 – (Фауст – първа част)
    Die natürliche Tochter, 1804 – (Незаконната дъщеря)
    Pandora, 1817 – (Пандора)
    Faust II, 1833 – (Фауст – втора част)

Романи и новели

    Die Leiden des jungen Werthers, 1774 – (Страданията на младия Вертер)
    Wilhelm Meisters theatralische Sendung, от 1776, публикуван през 1911 – (Театралното послание на Вилхелм Майстер)
    Unterhaltungen deutscher Ausgewanderten, 1795 – (Разговори на немски изселници)
    Wilhelm Meisters Lehrjahre, 1795/96 – (Вилхелм Майстер – години на учение)
    Novelle, от 1797 – (Новела)
    Wilhelm Meisters Wanderjahre, 1807, публикуван през 1921 – (Вилхелм Майстер – години на странстване)
    Die Wahlverwandtschaften 1809 – (Сродства по избор)

Преводи

    Das Leben des Benvenuto Cellini, 1797 – (Животът на Бенвенуто Челини)
    Mahomet der Prophet, 1802 – (Пророк Мохамед)

Записки и афоризми

    Maximen und Reflexionen, 1833 – (Максими, размисли, фрагменти – публикувани посмъртно)

Паметна плоча за Гьоте в Хеб, Западна Чехия

Природонаучни произведения

    Über den Zwischenkiefer der Menschen und der Tiere, 1786 –
    Beiträge zur Optik, 1791/92 – (Оптика – научна студия, 2 тома)
    Zur Farbenlehre, 1810 – (Теория на цветовете – научна студия)

Автобиографична проза

    Aus meinem Leben. Dichtung und Wahrheit, 1811–33 – (Поезия и истина. Из моя живот – автобиография в 4 тома),
    Italienische Reise, 1816/17 – (Пътешествие в Италия)
    Kampagne in Frankreich, 1822 – (Кампанията във Франция – репортаж)

Други

    Römische Elegien, 1788–90 – (Римски елегии)
    Venezianische Epigramme, 1790 – (Венециански епиграми)
    Die guten Weiber, 1817 – (Добрите жени)
    Was wir bringen, 1802 – (Какво носим)

Бележки

Grimm 1923, с. 36.
Tornius 1949, с. 26.
Dieter Borchmeyer, Schnellkurs Goethe, S. 28.
Roberto Zapperi, Das Inkognito – Goethes ganz andere Existenz in Rom, S. 8ff.
Из „Римски елегии“ в превод на Венцеслав Константинов

    „На изгряващия месец“ от Гьоте, в превод на Венцеслав Константинов

Цитирани източници

    ((de)) Grimm, Herman. Goethe. Vorlesungen gehalten an der Königlichen Universität zu Berlin. Vol. 1. Stuttgart / Berlin, J. G. Cotta'sche Buchhandlung Nachfolger, 1923.
    ((de)) Tornius, Valerian. Goethe – Leben, Wirken und Schaffen. Bonn, Ludwig-Röhrscheid-Verlag, 1949.

Източници

    Тази статия съдържа материал, използван с разрешение.

Външни препратки
Уикицитат
Уикицитат съдържа колекция от цитати от/за
Йохан Волфганг Гьоте.
Общомедия разполага с мултимедийно съдържание за
Йохан Волфганг фон Гьоте.

    Поезия от Гьоте, в превод на Венцеслав Константинов
    Венцеслав Константинов – „Гьоте и ние“, в-к „Литературен фронт“, София, бр. 35, 1974
    Венцеслав Константинов – „В началото бе делото...“, в-к „Народна култура“, София, 2 март 1982
    Венцеслав Константинов – „Гьоте през погледа на Томас Стърнз Елиът“, В: „Писатели за творчеството“, изд. ЛИК, София, 2007 (LiterNet)
Уилям Шекспир
от Уикипедия, свободната енциклопедия
(пренасочване от Шекспир)

Датите са по Юлианския календар (стар стил), освен ако не е указано иначе.
Уилям Шекспир
Shakespeare.jpg
Портрет от Националната портретна галерия, Лондон
Роден 	26 април 1564 г. [б. 1]
Стратфорд на Ейвън, Уорикшър, Англия
Починал 	23 април 1616 (на 51 г.)
Стратфорд на Ейвън, Уорикшър, Англия
Професия 	драматург, поет, актьор
Националност 	Флаг на Англия Англия,
Флаг на Великобритания Великобритания
Активен период 	английски ренесанс
Жанр 	драма
Съпруга 	Ан Хатауей (1582-1616)
Деца 	Сузана Хол
Хамнет Шекспир
Джудит Куини
Подпис 	William Shakespeare Signature.svg
Уебсайт 	Страница в IMDb
Уилям Шекспир в Общомедия

Уѝлям Шѐкспир (на английски: William Shakespeare [б. 2]) е английски драматург и поет.

Смятан е за най-значимия автор в англоезичната литература и един от най-видните драматурзи в световната история[1][2][3]. Той е наричан често „национален поет на Англия“ и „Ейвънския бард“.[4][б. 3] Оцелелите произведения на Шекспир, някои писани в съавторство, включват 38 пиеси,[б. 4] 154 сонета, 2 дълги повествователни поеми и няколко други стихотворения. Пиесите му са преведени на всички значими съвременни езици и се изпълняват по-често от тези на всеки друг драматург.[5]

Шекспир се ражда и израства в град Стратфорд на Ейвън. На 18 години се жени за Ан Хатауей, от която има три деца: Сюзана и близнаците Хамнет и Джудит. Между 1585 и 1592 г. започва успешна кариера в Лондон като актьор, писател и съсобственик на театрална трупа, наречена Мъжете на Лорд шамбелана, а по-късно - Мъжете на краля. Изглежда около 1613 г. той се оттегля в Стратфорд, където умира три години по-късно. Не са запазени много източници за личния живот на Шекспир и до днес продължават споровете по въпроси като външния му вид, сексуалната му ориентация, религиозните му възгледи и авторството на произведенията, които му се приписват.[6][7][8]

Шекспир създава повечето си произведения между 1589 и 1613 г.[9][10][б. 5] Ранните му пиеси са главно комедии и исторически драми, жанрове, които достигат върха на развитието си в края на 16 век. По-късно, до около 1608 г., пише главно трагедии, сред които Хамлет, Крал Лир, Отело и Макбет, смятани за едни от най-значимите произведения в английската литература. През последните години от активната си писателска дейност Шекспир пише трагикомедии, наричани понякога романси, и работи съвместно с други драматурзи.

Много от неговите пиеси са публикувани в издания с променливо качество и точност. През 1623 г. двама от неговите сътрудници издават т.нар. „Първо фолио“, сборник с драматични произведения, който включва 36 от 38-те пиеси, смятани днес за писани от Шекспир.

Още приживе Шекспир е уважаван поет и драматург, но славата му достига до днешните си размери едва през XIX. век. По това време романтиците възторжено приветстват неговия гений, а викторианците се прекланят пред него с благоговение, което Джордж Бърнард Шоу нарича „бардопоклонство“.[11] През XX. век неговите произведения са многократно приемани и преоткривани от нови течения в театъра и изкуствознанието. Пиесите му остават популярни и днес и са непрекъснато изучавани, изпълнявани и преинтерпретирани в различен културен и политически контекст по целия свят.

Съдържание

    1 Биография
        1.1 Ранни години
        1.2 Живот в Лондон
        1.3 Театрална кариера
        1.4 Последни години
    2 Произведения
        2.1 Трагедии
        2.2 Комедии
        2.3 Романси
        2.4 Исторически драми
        2.5 Загубени пиеси
        2.6 Апокрифни
        2.7 Поезия
    3 Бележки
    4 Вижте също
    5 Източници
    6 Външни връзки

Биография
Ранни години
Къщата на Джон Шекспир в Стратфорд на Ейвън, която се смята за родното място на Уилям Шекспир

Уилям Шекспир е роден през 1564 г. в град Стратфорд на Ейвън и е кръстен на 26 април с.г. Датата на раждането му е неизвестна, но традиционно се приема, че това е 23 април, Гергьовден.[12] Тази дата води началото си от грешка на изследовател от 18. век, но се утвърждава в биографиите на поета, донякъде заради съвпадението с датата на смъртта на Шекспир - 23 април 1616 година.[13][14]

Бащата на Уилям, Джон Шекспир, произлизащ от Снитърфийлд, е заможен производител и търговец на ръкавици и кожени изделия и общински съветник в Стратфорд, а майка му, Мери Ардън, е дъщеря на богат селянин.[15] Уилям е третото от осем деца в семейството и най-големият син, доживял до зряла възраст.[16]

Въпреки че няма оцелели документи за това, повечето биографи на Шекспир приемат, че той вероятно посещава училището „Крал Едуард VI“ в Стратфорд,[17][18][19] безплатно училище, основано през 1553 г.[20] и разположено на няколкостотин метра от дома му. Качеството на обучението в началните училища по това време е различно, но учебната програма е унифицирана[21][22] и включва обучение по латински език и литература.[23]

Осемнадесетгодишен, Шекспир се жени за двадесет и шестгодишната Ан Хатауей, като свидетелството за брак е издадено на 27 ноември 1582 г. На следващия ден двама от съседите на Хатауей дават гаранции, че няма законови пречки за брака.[24] Сватбената церемония може би е организирана набързо, тъй като канцлерът на Устър издава специално разрешение предварителните публични обявявания да се намалят от обичайните три до едно,[25][26] а шест месеца по-късно Ан ражда своята дъщеря Сюзан, кръстена на 26 май 1583 г.[27] Две години по-късно се раждат и близнаците Джудит и Хамнет; кръстени са на 2 февруари 1585 г.[28] Хамнет е единственият син на Шекспир, но умира на 11 години (погребан е на 11 август 1596 г).[29]
Живот в Лондон

След раждането на близнаците сведенията за живота на Шекспир практически изчезват до неговата поява на театралната сцена в Лондон, като изследователите често наричат времето между 1585 и 1592 г. „изгубените години“.[30] Биографите, опитващи се да възстановят този период от живота му, цитират множество непотвърдени истории.Никълас Роу, първият биограф на Шекспир, преразказва една стратфордска легенда, според която той заминава за Лондон, за да избегне преследване за бракониерство в имението на местния скуайър Томас Луси, на когото поетът си отмъщава, посвещавайки му вулгарна балада.[31][32] Според друг разказ от 18. век Шекспир започва театралната си кариера като коняр на собственици на лондонски театри.[33] Джон Обри пише, че той е бил учител в провинцията.[34] Някои изследователи от 20. век предполагат, че Шекспир може би е бил нает като учител от Аликзандър Хогтън, земевладелец католик от Ланкашир, който споменава в своето завещание някой си Уилям Шейкшафт (William Shakeshafte).[35] [36] Единствените доказателства за тези хипотези са слухове, събрани след смъртта на Шекспир, а Шейкшафт е често срещано име в Ланкашир.[37][38]

Не се знае със сигурност кога Шекспир започва да пише, но някои намеци и регистри на представленията показват, че към 1592 г. някои от пиесите му вече са поставяни на лондонска сцена.[39] По това време той е достатъчно известен, за да бъде критикуван в посмъртно издаден памфлет на драматурга Робърт Грийн:

    ... има един начинаещ гарван, разкрасен с нашите пера, който със своето Тигрово сърце, загърнато с мантията на актьора, си представя, че е толкова способен да изсипва бомбастични бели стихове, колкото най-добрите от вас: и като един абсолютен Johannes factotum (Майстор Тричко), той е по собственото си мнение единственият разтърсвач на сцени в страната.[40]

Изследователите не са единодушни за точното значение на тези думи,[40][41] но повечето от тях смятат, че Грийн обвинява Шекспир в опити да надскочи нивото си, като се опитва да се мери с получили университетско образование писатели, като Кристофър Марлоу, Томас Наш или самия Грийн.[42] Фразата за тигровото сърце, която пародира стиха „O, сърце на тигър, скрито в облик на жена“ от пиесата на Шекспир „Хенри VI“, както и играта на думи в „разтърсвач на сцени“ (в оригинала - „Shake-scene“), дават основание Шекспир да бъде идентифициран като мишената на Грийн в този откъс. Латинският израз „Johannes factotum“ означава човек, който се стреми да се занимава с много дейности, като не постига особено качество в никоя от тях.[40][43] Нападките на Грийн са най-ранното запазено сведение за театралната кариера на Уилям Шекспир. Предполага се, че тя е започнала по някое време между средата на 80-те години до времето, непосредствено преди смъртта на Грийн.[44][45][46]
Театрална кариера
Портрет на Шекспир

От 1594 г. пиесите на Уилям Шекспир се играят само от Мъжете на Лорд шамбелана, театрална трупа, притежавана от група актьори, сред които и самият той, която скоро се превръща в най-популярната в Лондон.[47] След смъртта на кралица Елизабет I през 1603 г. трупата получава кралски патент от новия крал Джеймс I и променя името си на Мъжете на краля.[48]

През 1599 г. съдружие на членове на трупата изгражда техен собствен театър на южния бряг на река Темза, който наричат „Глобус“. През 1608 г. съдружието поглъща и Блекфрайърския театър. Множество документи за покупка на имоти и инвестиции показват, че трупата превръща Шекспир в богат човек.[49] През 1597 г. той купува втората по големина къща в Стратфорд, Ню Плейс, а през 1605 г. участва с дял в изкупуването на енорийския десятък на града.[50]

От 1594 г. Уилям Шекспир започва да публикува някои от пиесите си като печатни издания. Към 1598 г. името му се е превърнало в добра реклама и започва да се появява на кориците на тези издания.[51][52][53] Дори и след успеха си като драматург Шекспир продължава да играе в своите собствени и в други пиеси. Изданието от 1616 г. на произведенията на Бен Джонсън го споменава сред изпълнителите на негови пиеси през 1598 и 1603 г.[54] Отсъствието му в списъците на следващата пиеса от 1605 г. се приема от някои изследователи за знак за залеза на актьорската му кариера.[44] В същото време в издаденото през 1623 г. „Първо фолио“ той е посочен като един от „главните актьори във всички тези пиеси“, някои от които са поставени за пръв път след 1605 г., макар че не е известно кои роли е играл.[55] През 1610 г. Джон Дейвис пише, че „добрият Уил“ е играл „кралски“ роли.[56] През 1709 г. Роу предава една легенда, според която Шекспир играе призракът на бащата на Хамлет в едноименната пиеса.[57] Според други по-късни легенди той играе също Адам в „Както ви харесва“ и Хор в Хенри V,[58][59] но съвременните изследователи се съмняват в тези сведения.[60]

През цялата си кариера Уилям Шекспир разделя времето си между Лондон и Стратфорд. През 1596 г., малко преди да купи Ню Плейс като свой семеен дом в Стратфорд, той живее в Лондон в квартала Бишопсгейт на северния бряг на Темза.[61] Премества се на южния бряг в квартала Саутарк през 1599 г., когато трупата му строи наблизо театър „Глобус“.[62] През 1604 г. той отново живее на северния бряг, в добър жилищен квартал на север от катедралата „Свети Павел“, където наема стаи от френски хугенот и перукер на име Кристофър Маунтджой.[63][64]
Последни години
Гробът на Уилям Шекспир в църквата „Света Троица“ в Стратфорд на Ейвън

Никълас Роу, първият биограф на Шекспир, пръв пише, че той се оттегля в Стратфорд няколко години преди смъртта си,[65] но по това време пенсионирането е непозната концепция[66] и в действителност Шекспир продължава да посещава Лондон. През 1612 г. той е призован като свидетел в съдебно дело, свързано с брака на дъщерята на неговия хазяин Маунтджой.[67][68] През март 1613 г. купува къща в бившия приорат в Блекфрайърс,[69] а през ноември 1614 г. е в Лондон за няколко седмици със своя зет Джон Хол.[70]

В същото време след 1606-1607 г. Шекспир пише много по-малко пиеси, а след 1613 г. не е известна нито една.[71] Последните му три пиеси са писани в съавторство, вероятно с Джон Флечър,[72] който го наследява като драматург на трупата „Хората на краля“.[73]

Уилям Шекспир умира на 23 април 1616 г.[74] и е надживян от съпругата си и двете си дъщери. Сюзана се жени през 1607 г. за лекаря Джон Хол,[75], а Джудит — два месеца преди смъртта на баща си за търговеца на вино Томас Куини.[76]

В своето завещание Шекспир оставя основната част от значителното си състояние на своята по-голяма дъщеря Сюзана.[77] В условията се указва тя да го предаде непокътнато на „първия син на своето тяло“.[78] Джудит има три деца, като всичките умират без да се оженят.[79][80] Сюзана има само една дъщеря, Елизабет, която се омъжва два пъти, но умира бездетна през 1670 г., прекъсвайки линията на преките потомци на Уилям Шекспир.[81][82] Завещанието на Шекспир почти не споменава съпругата му Ан, която вероятно получава по закон една трета от имуществото му.[83] Той отбелязва, че ѝ оставя своето „второ най-добро легло“, фраза, която предизвиква много спорове.[84][85][86] Някои изследователи смятат, че това е обида към Ан, докато според други второто най-добро легло е брачното.[87]

Уилям Шекспир е погребан до олтара на църквата „Света Троица“ в Стратфорд два дни след смъртта си.[88][89] Епитафията, изсечена на надгробната му плоча, съдържа проклятие към хората, които биха преместили останките му, нещо, което е внимателно избегнато при реконструкцията на църквата през 2008 г.[90] Още преди 1623 г. на северната стена на църквата е поставен погребален паметник на Шекспир, който го изобразява в момент на писане, а изсеченият текст го сравнява с Нестор, Сократ и Вергилий.[91]
Произведения

Шекспировият „канон“ съдържа 38 пиеси, 154 сонета и 2 поеми. Все още се водят спорове по въпроса за тяхното датиране и хронологическият им ред е приблизителен, а в някои случаи несигурен. Съществуват различни периодизации на шекспировото творчество.

Както е добре известно самият Шекспир не е имал дял или участие в публикуването на собствените си произведения; нещо повече - не е имал интерес в това. Предоставял е ръкописите на пиесите за трупата си (първоначално кръстена Хората на Лорд Шамбелана, а после Хората на краля), но компаниите по това време смятали, че е лошо за бизнеса да публикуват текстовете — така са могли да станат достъпни за други компании. Самият Шекспир се вълнувал само от представянето на пиесите на сцена. Все пак осемнадесет от пиесите биват публикувани като евтини малки „кварто“ издания (печатарски термин за формат: брошура, чиито страници са оформени чрез прегъване на печатните листове през средата), макар с не особено достоверен и точен текст. На Шекспир дори не е заплатено за тези издания, понеже по онова време издателствата заплащали за ръкопис без да се интересуват кой е авторът. Все пак двама от приятелите на Шекспир, Хеминг и Конел, събрали общо тридесет и шест негови пиеси, осемнадесет от които дотогава непубликувани, и ги издали като „фолио“ (друг печатарски термин за формат), и досега известно като Първо фолио. Това издание се появява през 1623 г., седем години след смъртта на Шекспир. Именно в това първо фолио пиесите на Шекспир са разделени на три групи: трагедии, комедии и исторически. Днес някои от пиесите (комедии) се отделят в четвърта група — романси или трагикомедии.
Трагедии

    Ромео и Жулиета (Romeo and Juliet) 1595
    Макбет (Macbeth) 1606
    Крал Лир (King Lear) 1605
    Хамлет (Hamlet) 1601
    Отело (Othello) 1604
    Тит Андроник (Titus Andronicus) 1594
    Юлий Цезар (Julius Caesar) 1599
    Антоний и Клеопатра (Antony and Cleopatra) 1607
    Кориолан (Coriolanus) 1607
    Троил и Кресида (Troilus and Cressida) 1602
    Тимон Атински (Timon of Athens) 1608

Комедии

    Комедия от грешки (The Comedy of Errors) 1592
    Добрият край оправя всичко (All's Well That Ends Well) 1603
    Както ви харесва (As You Like It) 1599
    Сън в лятна нощ (A Midsummer Night's Dream) 1596
    Много шум за нищо (Much Ado About Nothing) 1598
    Мяра за мяра (Measure for Measure) 1604
    Укротяване на опърничавата (Taming of the Shrew) 1589
    Дванадесета нощ (Twelfth Night or What You Will) 1600
    Венецианският търговец (The Merchant of Venice) 1596
    Веселите уиндзорки (The Merry Wives of Windsor) 1598
    Напразни усилия на любовта (Love's Labour's Lost') 1594
    Двамата веронци (The Two Gentlemen of Verona) 1594
    Двамата знатни сродници (The Two Noble Kinsmen)

Романси

    Бурята (The Tempest) 1612
    Перикъл (Pericles, Prince of Tyre) 1609
    Цимбелин (Cymbeline) 1610
    Зимна приказка (The Winter's Tale) 1611

Исторически драми

    Ричард III (Richard III) 1593
    Ричард II (Richard II) 1595
    Хенри VI, част 1 (Henry VI, part 1) 1592
    Хенри VI, част 2 (Henry VI, part 2) 1590
    Хенри VI, част 3 (Henry VI, part 3) 1591
    Хенри V (Henry V) 1598
    Хенри IV, част 1 (Henry IV, part 1) 1597
    Хенри IV, част 2 (Henry IV, part 2) 1598
    Хенри VIII (Henry VIII) 1613
    Крал Джон (King John) 1596

Загубени пиеси

    Победоносните усилия на любовта (Love's Labour's Won)
    Карденио (The History of Cardenio)

Апокрифни

    Едмонд Храбрият (Edmund Ironside)
    Едуард III (Edward III)
    Сър Томас Мор (Sir Thomas More)
    Раждането на Мерлин (The Birth of Merlin)
    Томас Кромуел (Thomas Lord Cromwell)
    Йоркширска трагедия (A Yorkshire Tragedy)
    Пуританът (The Puritan)
    Арден от Феверщам (Arden of Faversham)
    Локрин (Locrine)
    Лондонският прахосник (The London Prodigal)
    The Second Maiden's Tragedy
    Сър Джон Олдкасъл (Sir John Oldcastle)

Поезия

    Сонети (Sonnets) 1592-98
    По-дълги стихотворения:
        Венера и Адонис (Venus and Adonis) 1592
        Похищението на Лукреция (The Rape of Lucrece) 1593
        Влюбеният пилигрим (The Passionate Pilgrim)
        Фениксът и костенурката/Фениксът и гълъбът[б. 6] (The Phoenix and the Turtle)
        Жалбата на влюбената (A Lover's Complaint)

Бележки

Кръстен на 26 април 1564, датата на раждането му не е известна. Традиционно се приема, че е 23 април. Виж: Schoenbaum, Samuel. Shakespeare's Lives. Oxford, Oxford University Press, 1991. ISBN 0198186185. стр. 24–26
Фамилното име на Шекспир, освен в наложилата се в наши дни форма Shakespeare, е изписвано и по други начини: Shaxpere, Shakspere, Shak-speare, Shake-speare. Правописът като Шекспир се е утвърдил в България от руски, като за първи път е посочен в „Енциклопедия на братя Данчови“ от 1936 г. По съвременните правила за транскрипция от английски език би трябвало да се пише "Шейкспиър", но е правилно да се използва исторически установеното Шекспир.
„Националният култ“ към Шекспир и определянето му като „бард“ водят началото си от септември 1769 г., когато актьорът Дейвид Гарик организира едноседмичен карнавал в Стратфорд, за да отбележи почетното звание, присъдено на Шекспир от градския съвет. Освен че дарява на града статуя на Шекспир, Гарик съставя и бездарно стихотворение, подложено на подигравки от лондонската преса, в което нарича бреговете на Ейвън родно място на „несравнимия бард“.(McIntyre 1999, с. 412–432.)
Точният брой на написаните от Шекспир пиеси е неизвестен.
Датите на представянето и точното време на написване на отделните пиеси не са известни.
Произведението дълги години се публикува като "Фениксът и гълъбът" (вероятно под влияние на руския превод). През 2001 е публикуван превод на Борис Мархолев с оригиналното заглавие "Фениксът и костенурката".