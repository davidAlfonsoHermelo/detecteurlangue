Pablo Picasso
(S'ha redirigit des de: Picasso)
Pablo Picasso
Pablo picasso 1.jpg
Pablo Picasso el 1962
Naixement 	Pablo Diego José Francisco de Paula Juan Nepomuceno María de los Remedios Cipriano de la Santísima Trinidad Ruiz y Picasso[1]
25 d'octubre de 1881
Màlaga, Espanya
Mort 	8 d'abril de 1973 (als 91 anys)
Mogins, Occitània
Nacionalitat 	espanyol
Educació 	Jose Ruíz (pare), Acadèmia d'arts de Madrid
Ocupació 	pintor, escultor, dissenyador gràfic, gravador, coreògraf, ceramista i Q739437
Activitat professional
Art 	Pintura, dibuix, escultura, impressió, ceràmica
Moviment 	Cubisme
Signatura

Pablo Ruiz Picasso[2] (Màlaga, 25 d'octubre del 1881 – Mogins, 8 d'abril del 1973), més conegut pel nom artístic de Pablo Picasso, ja que signava amb el segon cognom, va ser un pintor andalús, i fou un dels més reconeguts del segle XX, conegut sobretot perquè va fundar el cubisme juntament amb Georges Braque. En la seva dilatada carrera, va evolucionar per diferents estils i va conrear altres disciplines com la ceràmica, l'escultura amb bronze, el collage, i fins i tot va fer poesia. Va crear més de 20.000 obres al llarg de la seva vida.

Picasso va començar el seu recorregut estilístic amb una fugaç experiència amb el modernisme després del contacte amb la natura que li va suposar l'estada a Horta de Sant Joan i l'amistat amb els artistes catalans aplegats al voltant dels Quatre Gats. Amb les seves primeres estades a París, a partir del 1900, començà a desenvolupar un estil propi, primer en el període blau, que es caracteritza per obres fetes en tonalitats blavoses, fredes i personatges allargassats amb expressions tràgiques, influït per Van Gogh i Gauguin, que reflecteixen una tendència nihilista; va seguir amb un gir cap a un cert optimisme manifestat per un canvi cap a colors càlids i conegut com el període rosa, un moment en el qual Picasso estava permanentment instal·lat a París i en què va entrar en contacte amb escriptors propers al surrealisme. D'aquest període, són les obres de saltimbanquis, pallassos o acròbates de contingut més lleuger i alegre.

A partir del 1908, influenciat pel treball de Cezanne i per la imatge en moviment de les primeres filmografies, va desenvolupar obres que aconseguien trencar amb el cànon de representació definit en el Renaixement. Apollinaire va ser qui va anomenar cubisme el treball que conjuntament investigaven Picasso i Georges Braque. Amb obres tan destacades com Les senyoretes del carrer d'Avinyó, Picasso va aportar una nova interpretació de la realitat a partir d'una fragmentació de l'estructura de l'objecte que el va dur a experimentar amb el collage. Després d'una incursió pel surrealisme amb escultures de fils i làmines de metall i pintures de formes distorsionades i evocacions mitològiques, va iniciar l'època expressionista clarament influït per la Guerra civil espanyola primer i per la II Guerra mundial més tard. Obres com el Guernica o Dones plorant reflecteixen el seu sentiment d'angoixa davant la tragèdia de la guerra. Les seves escultures són, en aquest període, clarament abstractes.

En la dècada del 1950, es va centrar en la ceràmica i en pintures murals de grans dimensions. Els seus darrers anys els dedicà a pintar variacions d'obres dels grans mestres com Velázquez o Degas, a qui havia conegut personalment i de qui havia adquirit una sèrie d'obres; és una etapa de maduresa que dedicarà a treballar en la producció de litografies.

Personalment posicionat com a pacifista, durant la Guerra civil va estar políticament compromès amb el govern republicà, que el va nomenar director del Museu del Prado el 1936.
« 	No, la pintura no és per decorar apartaments. És una arma ofensiva i defensiva contra l'enemic. 	»
— Entrevista amb Simone Téry, 24 març del 1945[3]

Contingut

    1 Biografia
    2 Obra
        2.1 Inicis
        2.2 Període blau
            2.2.1 La mort de Casagemas
            2.2.2 Entre Barcelona i París
            2.2.3 La vida
        2.3 Període rosa
            2.3.1 La belle Fernande
            2.3.2 La bohèmia del Lapin Agile
            2.3.3 La família de saltimbanquis
            2.3.4 Gertrude Stein
            2.3.5 Primitivisme ibèric
        2.4 Precubisme
        2.5 Cubisme analític i sintètic
        2.6 Període neoclassicista
        2.7 Època surrealista
        2.8 Època expressionista
        2.9 Període de Vallauris
        2.10 Picasso i la ceràmica
        2.11 Els darrers anys
    3 Influències
    4 Museus
    5 Vegeu també
    6 Referències
    7 Enllaços externs

Biografia
Retrat de Picasso, per Ramon Casas, conservat a la col·lecció permanent del MNAC

Va néixer al 25 d'octubre del 1881 a Màlaga. La seva mare era Maria Picasso López i el seu pare José Ruiz Blasco, que era professor de l'Escola de Belles Arts i conservador del museu local.[4] Tenia dues germanes (Dolores (1884-1958) i Concepción (1887-1895), a més d'un germà que es creu que va morir molt petit, si bé no se sap del cert si va existir realment.

Als 8 anys va fer la seva primera obra. En aquesta època, signava les seves obres com a Ruiz Blasco. Poc després, el 1891, el seu pare troba feina a La Corunya i hi marxa a viure amb tota la família i Picasso es matricula a l'Escola Provincial de Belles Arts. Quatre anys després marxen a Barcelona, on Picasso aprova els exàmens d'ingrés a l'Escola de la Llotja saltant-se els cursos inicials.

Durant l'hivern del 1895, va realitzar el seu primer gran llenç acadèmic, La Primera Comunió,[5] a Barcelona, ciutat on residia.[6]

El 1897, va presentar el llenç Ciència i Caritat a l'Exposició Nacional de Belles Arts de Madrid.[7] Durant l'estiu, va passar les vacances a Màlaga, on va pintar paisatges i curses de braus.[8]
Entrada al cafè Els Quatre Gats

El setembre, va marxar a Madrid per a iniciar estudis a l'Academia de San Fernando[8] però aviat ho deixa estar: l'atmosfera intel·lectual de la capital, bastant provinciana i impermeable al modernisme català que Picasso intentava introduir, no acabava de convèncer-lo. Fou en aquest període que va crear l'efímera revista Arte Joven, una de les rares col·leccions completes que és a la Biblioteca de Catalunya.[9] No obstant això, va aprofitar les seves freqüents visites al Museo del Prado per a conèixer millor l'obra d'El Greco, que era vindicada per artistes i estudiosos de finals del segle XIX.[10]

Des del 1898, va signar les seves obres com "Pablo Ruiz Picasso", més tard com "Pablo R. Picasso", i només com "Picasso" des del 1901. Aquest canvi no significava un rebuig de la figura paterna, sinó que es devia a un desig de distinció de Picasso com a personatge, un fet iniciat pels seus col·legues catalans, que varen prendre el costum d'anomenar-lo pel cognom matern molt menys corrent que el "Ruiz" patern.[11]
Un captaire a París, 1897, d'Isidre Nonell

Va tornar a Barcelona el juny del 1898, malalt d'escarlatina i es va traslladar a Horta de Sant Joan, el poble del seu amic Manuel Pallarés i Grau, amb qui munta el seu primer estudi de pintura. En aquesta estada, Picasso es va retrobar amb les arrels primordials del país i amb un cert retorn a la natura, més en consonància amb l'ideari modernista, cosa que constituí un dels primers episodis "primitivistes" de la seva carrera.[12]

Abandonada la idea de Madrid i la còpia dels grans mestres, el febrer del 1899 estava altre cop a Barcelona,[13] on freqüentava la taverna Els Quatre Gats, insígnia del moviment modernista i on va exposar dibuixos per primera vegada. Aquí entra en contacte amb altres artistes com Carles Casagemas, Jaume Sabartés i Ramon Casas.[14] En aquest ambient, Picasso va entrar en contacte amb el pensament anarquista implantat a Barcelona. La misèria dels barris baixos de Barcelona, els soldats malalts i ferits que tornaven a Espanya després de la desastrosa Guerra d'Independència cubana, varen crear un ambient propici per a la violència social que sens dubte va marcar, a un nivell individual i moral més que no pas polític, la sensibilitat de Picasso i que es pot apreciar en certs dibuixos realitzats entre 1897 i 1901: El presoner, Un míting anarquista.[15][16] En aquesta mateixa època, exposa també per primera vegada en la històrica Sala Parés del carrer Petritxol.

A partir del 1900, Picasso va fer algunes anades a París. Allà va mantenir amistats amb molts artistes del moment, com André Breton, Max Jacob, Guillaume Apollinaire, Henri Matisse i Gertrude Stein. També va entrar en contacte amb l'obra de Toulouse-Lautrec, Cézanne i d'altres, i començà a fer exposicions. En una d'aquestes estades a París, el seu amic Carles Casagemas se suïcida per amor. Es diu que aquest fet portà Picasso al seu període blau.

El 1902, es deslliura del servei militar pagant dues mil pessetes que li va deixar el seu oncle. El 1906 va viure dos mesos i mig a Gósol, període del que en consten diverses cartes amb fragments en català i signades amb el pseudònim Pau de Gósol.[17]

Durant la Primera Guerra mundial, Picasso coneix la ballarina Olga Koklova, i es casen el 1918 a l'església d'Alexandre Nevski.[18] Posteriorment, va conèixer Marie Thérèse Walter, que va ser la seva següent esposa, amb qui va tenir una filla el 1935, que es diu Maya.

Políticament, Picasso es declarava pacifista i comunista, i fou membre del Partit Comunista Francès fins a la seva mort. Durant la Guerra Civil espanyola, participà en nombrosos actes de suport al govern legítim de la República.

El 1962, fou guardonat amb el Premi Lenin de la Pau entre els pobles.

El 1963, es va inaugurar a Barcelona el Museu Picasso. La Reial Acadèmia Catalana de Belles Arts de Sant Jordi l'en nomenà membre d'honor el 1970.

Va morir el 8 d'abril del 1973 a Mougins, Provença, als 92 anys.
Obra
Estàtua de cartró de Picasso al carrer de Montcada de Barcelona

Picasso va produir alguns dels quadres més coneguts de l'era moderna. Un dels més coneguts és el Guernica, que representa la destrucció de la ciutat basca durant la Guerra Civil espanyola. Aquest quadre va penjar durant molts anys al Museu d'Art Modern de Nova York, i no va ser retornat a Espanya fins al 1981, un cop restaurada la democràcia.
Inicis

El període d'aprenentatge de Picasso sota la tutoria del seu pare va començar abans del 1890. Picasso era un pintor molt avançat a la seva edat. El seu pare era professor de pintura i, per causes laborals, va traslladar-se amb la família primer a Galícia i després a Barcelona, on Picasso va ingressar a la Llotja. A Barcelona, ja pintava amb un realisme acadèmic professional. Treballs d'aquesta època són Primera Comunió (1896), una composició gran que representa la seva germana, Lola. Amb 14 anys, va pintar el Retrat de la tia Pepa, un retrat vigorós i dramàtic que Juan-Eduardo Cirlot ha considerat "sens dubte un dels més grans de la història sencera de la pintura espanyola".

Va viatjar a París amb Casagemas l'octubre del 1900 per a assistir a l'Exposició Universal en què s'exhibia una obra seva, Últims moments, actualment desapareguda.[19] A París, es va instal·lar a l'estudi d'Isidre Nonell, artista que Picasso coneixia del grup Els Quatre Gats influenciat per l'impressionisme i que reflectia la situació social catalana de principis de segle mitjançant retrats de personatges marginats i miserables. L'obra de Nonell, juntament amb la de Toulouse-Lautrec, va influir en gran mesura en l'estil de Picasso d'aquesta època, com pot apreciar-se en obres com L'espera (Margot), La nana i La fi del número, totes del 1901.[20][16] També va conèixer el que seria el seu primer marxant, Pere Mañach (qui li va oferir 150 francs mensuals per tota l'obra d'un any) i va entrar en contacte amb la galerista Berthe Weill. Va tornar a Barcelona el 20 de desembre amb Casagemas, a qui Picasso va portar a Màlaga per celebrar el Cap d'Any.[19]
Període blau

Entre els anys 1900-1902, Pablo va fer tres viatges a París, on finalment es va instal·lar el 1904. Aquest període comença el 1901, a causa del suïcidi d'un amic seu a París, i acaba el 1904. És un període en el qual utilitza l'ambient bohemi dels carrers parisencs, i mostra també en els seus quadres l'assimilació del postimpressionisme, amb la gent en els salons de ball i en els cafès. En les seves obres, Picasso gairebé sempre utilitza tons blaus i representa personatges esquàlids amb expressió tràgica. En les obres que va realitzar durant aquests anys, en què expressava la misèria humana, hi predominen els tons blaus. Les pintures mostren alcohòlics, prostitutes, captaires i persones amb alguna dificultat. Els cossos de la gent els dibuixava una mica allargats, a l'estil d'El Greco. En aquesta època, s'inicià en l'escultura a la casa de Sant Gervasi del seu amic Emili Fontbona, amb qui havia passat la segona meitat del 1901 a París.

Entre 1903-1904 va tenir estudi a Barcelona a la riera de Sant Joan, 17. En aquesta època estableix amistat amb Sebastià Junyent, que va pintar un retrat de Picasso i a qui aquest li va dedicar l'aquarel·la El boig (1904). Junyent va establir una relació de protecció cap al jove Picasso, a qui donava suport econòmic comprant-li alguns dibuixos i pagant un parell de mensualitats del lloguer del taller.[21]
La mort de Casagemas
L'enterrament del comte d'Orgaz (1586–1588, Santo Tomé, Toledo), obra més coneguda d'El Greco. La divisió de l'espai en dues zones va inspirar Picasso en el seu quadre La mort de Casagemas

El seu amic Casagemas, després d'haver tractat d'assassinar la seva amant Germaine, una ballarina del Moulin Rouge que freqüentava el cercle d'artistes espanyols, es va suïcidar a París. Picasso, motivat i sensibilitzat per la mort del seu amic, va pintar un quadre anomenat La mort de Casagemas,[22] quadre al·legòric que començava a mostrar el seu pas al període blau. La divisió de l'espai del quadre en dues parts, terra i cel, cos i esperit, recorda la de L'enterrament del comte d'Orgaz, d'El Greco.[23]
Van Gogh en un autoretrat dedicat a Gauguin

Altres influències en l'obra de Picasso en aquest període varen ser les de Vincent van Gogh i Gauguin, el primer sobretot a un nivell psicològic, com es reflecteix en la intensitat emotiva dels quadres d'aquesta època, tot i que també es percep una simplificació de volums i contorns definits que fan pensar en Gauguin, de qui també prendria una concepció universal de la sentimentalitat.[24] Picasso manifestava la soledat dels personatges aïllant-los en un entorn imprecís, amb un ús quasi exclusiu del blau durant un període superior a dos anys, fet que pràcticament no tenia precedents a la història de l'art. D'igual forma, l'allargament de les figures que s'introduïa en les seves obres recordava de nou l'estil d'"El Greco".
Entre Barcelona i París

Picasso tornà a Barcelona a finals d'abril del 1901 per exposar Dona en blau[25] en l'Exposició General de Belles Arts i se'n va tornar el maig a París, on s'instal·là al 130 del bulevard de Clichy, a l'estudi de Casagemas. Entre juny i juliol del mateix any, Picasso i Iturrino varen exposar a la galeria de Vollard, París.[26] Sense diners ni treball, el juny va conèixer el poeta Max Jacob, amb qui va mantenir una estreta relació fins a la seva mort, el 1944. Jacob recordaria més tard que va descobrir l'obra de Picasso quan era crític d'art i va expressar la seva admiració pel talent del pintor; poc després, va rebre una invitació de Mañach per a presentar-li el seu jove representat (Picasso tenia uns divuit anys) i varen estar tot el dia revisant la ingent obra de Picasso, que pintava un o dos quadres per nit i els venia per cent cinquanta francs a la Rue Laffite.[27] Durant la tardor, va pintar Els dos saltimbanquis (arlequí i la seva companya) (Museu Puixkin, Moscou), Arlequí recolzat (MoMA, Nova York) i va enllestir La mort de Casagemas. Durant l'hivern, va pintar una sèrie de retrats en blau; el Retrat de Jaume Sabartés (Museu Picasso de Barcelona), el Retrat de Mateu Fernández de Soto (Museu Picasso de Màlaga) i l'Autoretrat blau (Museu Picasso de París).[25]

A finals de gener del 1902, va trencar el seu acord amb Mañach, i un cop feta la liquidació va tornar a Barcelona. Es va posar a treballar a l'estudi d'Ángel Fernández de Soto, amb Josep Rocarol com a company,[28] al número 6 del carrer Nou de la Rambla, on incrementa la presència del color blau en la seva obra durant la primavera. Amb Fernández de Soto va visitar els bordells de Barcelona, cosa que va deixar reflectida en una sèrie de dibuixos eròtics entre els quals es troba un Autoretrat amb nu (col·lecció privada, Alemanya); un dibuix a la tinta i aquarel·la d'Ángel Fernández de Soto amb una dona i La macarra (composició al·legòrica), propietat del Museu Picasso de Barcelona.[29]
Max Jacob el 1934. Fotografia de Carl van Vechten

A París, Mañach va preparar una exposició de pintures i pastels a la galeria Berthe Weill, de l'1 al 15 d'abril, amb obres de Picasso i Lemaire, i una altra el juny a la mateixa galeria amb obres de Picasso i Matisse. Picasso va tornar a París amb Sebastià Junyent i va mostrar per primer cop la seva pintura blava en una exposició col·lectiva organitzada també per Mañach a la galeria Berthe Weill entre el 15 de novembre i el 15 de desembre.

D'aquesta època, és el Retrat de Germaine que Acquavella Galleries va adquirir per 18,6 milions de dòlars en una subhasta de Christie's el 2006.[30] El desembre de 1902, es va instal·lar un temps a l'apartament de Max Jacob al 87 del Boulevard Voltaire; la cambra només tenia un llit, i Picasso treballava de nit i dormia de dia, mentre Jacob treballava. En aquest temps no podia comprar llenç, i havia de limitar-se a dibuixar.[31]
La vida

El gener del 1903 Picasso va retornar a Barcelona. Per primavera va començar el quadre La vida (Cleveland Museum of Fine Arts),[32] un dels quadres més grans i complexos que va pintar en l'època blava, considerat el treball més important d'aquests anys. És una peça d'un simbolisme particularment fosc per a les seves primeres obres i subjecte a múltiples interpretacions acadèmiques, sobre les quals l'artista mai no es va pronunciar. Picasso va realitzar quatre esbossos preparatoris per al quadre, variant la composició de les figures almenys dos cops; cal destacar que la figura masculina, que inicialment era un autoretrat, va acabar recollint la imatge del seu amic Carles Casagemas.[33] La Vida resumeix la major part dels temes i l'atmosfera de l'època blava: el pessimisme nihilista desenvolupat en la seva època de formació a Barcelona, intensificat amb les dificultats materials que pateix en aquesta l'època. «Creu que l'Art és fill de la Tristor i del Dolor», deia el seu amic Jaume Sabartés.[34] La soledat dels nens, la misèria de pobres, captaires i cecs estan descrits àmpliament als quadres d'aquest moment: Les dues germanes (1902), Pobres a la vora del mar (1903), El vell guitarrista cec (1903), L'asceta (1903) i La Celestina (Carlota Valdivia) (1904) es troben entre les primeres obres mestres de Picasso.[35]

Cap a finals del 1903, Picasso va començar a pensar que només instal·lant-se permanentment a França la seva reputació superaria les fronteres d'Espanya. Es va traslladar a l'estudi de l'escultor Pau Gargallo (1881-1934), que en aquell moment estava a París, al 28 del carrer del Comerç de Barcelona,[36] on va finalitzar La Celestina (Carlota Valdivia) i va començar un nou Retrat de Jaume Sabartés, que va finalitzar la primavera del 1904.[37]
Període rosa

Una mica després de quan es va instal·lar a París (1904-1905), en un apartament bastant humil, es va trobar amb Fernande Olivier, que va ser la seva amiga i el va influir amb un nou estil i amb una mica d'humor a les obres. Amb aquesta relació, el color que més dominava les arts eren els colors rosa i vermellós. L'època rosa es distingeix pels seus colors pastel i tons càlids, de línies suaus i delicades, amb un especial èmfasi sobre la línia i el dibuix, més que sobre el color. Representaven el món del circ, on anava diverses vegades a la setmana. Fa amistat amb l'escriptor Guillaume Apollinaire, els marxants Ambroise Vollard i Daniel-Henry Kahnweiler i els escriptors Gertrude Stein i el seu germà Leo, que van ser els seus millors clients. Picasso va fer un retrat de cada un d'ells.
La belle Fernande
L'edifici del Bateau-Lavoir va ser anomenat així pel poeta Max Jacob perquè la seva estructura de fusta li recordava els vaixells amarrats a la vora del Sena i utilitzats com a safareigs

L'abril del 1904, Picasso es va instal·lar a París al Bateau-Lavoir, situat al barri de Montmartre, en un taller que el seu amic l'escultor Paco Durrio estava a punt de deixar. Allà va reprendre el contacte amb diversos artistes espanyols i catalans, especialment amb Ricard Canals, que, el setembre del mateix any, li va ensenyar la tècnica de l'aiguafort, i la seva dona, que també vivien al Bateau-Lavoir. També amb Manolo Hugué i amb la seva dona Totote, i amb Ramon Pichot i Gironès i Germaine, la ballarina per la qual el seu amic Casagemas es va suïcidar.

Durant l'estiu va tenir una relació amb «Madeleine», que apareix en diversos dibuixos i pintures, com La dona de l'acròbata (The Art Institute of Chicago) i va inspirar el tema de la Família d'Arlequí (1905). A l'agost del 1904, Picasso va conèixer la seva primera companya sentimental: Fernande Olivier (1881-1966), model d'artistes i amiga de Benedetta, la dona de Ricard Canals, coneguda entre la colònia espanyola del Bateau-Lavoir com «la belle Fernande». Amb vint anys tots dos, Fernande va ser el primer amor veritable de Picasso, i es va convertir en la seva font d'inspiració fins al 1910, encara que la seva relació acabés definitivament el 1912.[37]
La bohèmia del Lapin Agile

L'octubre del 1904, Picasso va conèixer el poeta André Salmon, i també Guillaume Apollinaire, poeta i escriptor precursor del surrealisme, amb els quals va establir una relació molt propera. Picasso es va convertir en un assidu del cabaret Lapin Agile (el 'Conill àgil') i del Cirque Medrano. Des que es va instal·lar a Montmartre, la paleta i els temes de Picasso van començar a canviar, la pobresa i duresa de la vida dels artistes de circ i saltimbanquis van aportar un nou lirisme als seus quadres en el pas de l'època blava a l'anomenada època rosa. Va continuar treballant les figures amb proporcions allargades que recorden la seva admiració per El Greco, com en L'actor (MoMA, Nova York) o en l'aquarel·la El foll (Museu Picasso, Barcelona), un recurs de fórmules manieristes de les quals s'ha assenyalat que Picasso va fer ús constant al llarg de la seva carrera.[38] Els temes que tractava eren l'alegria i la inquietud existencial; com en l'època blava, hi subjau un toc de malenconia, però en aquest moment dominat per l'afecte, amb moltes referències al món del zoològic i del circ. Va pintar màscares, arlequins, domadors i pallassos, i també és l'època de les maternitats roses. Obres representatives d'aquesta època són Acròbata amb pilota o noia amb pilota, La família de saltimbanquis, Acròbata i jove arlequí i Família d'acròbates amb granota.
La família de saltimbanquis
Madame Cézanne a l'hivernacle (1891-92), de Paul Cézanne, un antecedent de l'esquematització de la cara en la pintura de Picasso

Del 25 de febrer al 6 març 1905 va exposar a la Galeria Sérurier les seves primeres teles roses. La crítica va parlar de l'anunci d'una transformació lluminosa del seu talent, després del dramatisme de l'època blava. Apollinaire va descriure les obres del període rosa en la Revue immoral: «Sota els oripells lluents dels seus saltimbanquis, se sent veritablement la pietat de la gent del poble, versàtils, astuts, manyosos, pobres i mentiders». Segons va dir Fernande Olivier, Picasso semblava estimar l'ús que no estava fet, allò que era diferent d'ell: els gitanos, les curses de braus, els cabarets tèrbols, els pallassos i el món del circ; estimava i se submergia amb delícia en tot allò que tenia un color local violent.[39]

A la primavera del mateix any va pintar La família de saltimbanquis (Washington, National Gallery), una de les seves principals obres d'aquest any, una clara evolució cap a l'època rosa, un paisatge nu i desdibuixat en el qual s'emmarquen aïllades les ben dibuixades i estilitzades figures dels titellaires, personatges marginals la vida solitària dels quals impressiona Picasso.[40] Una tarda, després d'abandonar el Cirque Medrano amb Max Jacob, va decidir modelar un cap en fang, i a mesura que treballava la peça en els següents dies, va afegir el barret i cascavells d'un bufó, a l'estil dels personatges circenses. La peça va ser anomenada El boig (cap d'arlequí), que el galerista Ambroise Vollard va aconseguir que fos fosa en bronze.[41]
Gertrude Stein
Gertrude Stein, fotografia de Carl Van Vechten, 1935

Durant l'estiu, va fer un viatge al nord dels Països Baixos, i va romandre a Schoorl per sis setmanes convidat per l'escriptor neerlandès Tom Schilperoort. Durant la seva estada, va pintar un nu, La bella holandesa (Queensland Art Gallery, South Brisbane), i Les tres holandeses (Musée Picasso, París), una versió personal del tema clàssic de les tres gràcies. Després d'un breu pas per París, va tenir unes vacances a l'agost amb Fernande, a Tiana, al nord-est de Barcelona. A la seva tornada al setembre, Fernande es va traslladar al modest estudi de Picasso al Bateau-Lavoir: el principi de la seva relació va ser molt feliç, i les pintures i dibuixos que realitzava Picasso de Fernande celebraven la seva bellesa i proximitat personal. Picasso va prendre per costum visitar les petites galeries i juntament amb Fernande acudia als populars vernissages dels salons oficials.[41]

Gertrude Stein i el seu germà Leo s'havien instal·lat a París, i dedicaven la seva fortuna a reunir una extraordinària col·lecció d'art. Leo Stein va comprar Família d'acròbates amb mico al marxant Clovis Sagot, mitjançant el qual Leo i Gertrude van anar a visitar l'estudi de Picasso i li van comprar nombroses obres per 900 francs. Picasso es va convertir en un assidu visitant del Saló de Gertrude Stein al seu apartament de París; va pintar un retrat de Leo i el seu fill Michael i va iniciar les primeres de les entre vuitanta i noranta sessions del famós Retrat de Gertrude Stein (MoMA, Nova York). Gertrude havia comprat recentment Dona amb barret de Matisse, i va decidir que els dos artistes havien de trobar-se.[41]
Primitivisme ibèric
La Dama d'Elx (Museu Arqueològic Nacional d'Espanya, Madrid)

El 1906, després de tres mesos de treball sobre el Retrat de Gertrude Stein, l'aparca un temps, i realitza els primers esbossos de Les senyoretes del carrer d'Avinyó. Va abandonar el tema dels arlequins pels genets i joves en paisatges bucòlics, en la línia de Gauguin i Puvis de Chavannes, en una recerca de classicisme tant temàtic com formal, que el condueix a l'estudi de l'art antic; el març descobreix l'art primitiu ibèric en una exposició al Louvre d'escultures ibèriques trobades a Osuna i al Cerro de los Santos, entre les quals hi havia la Dama d'Elx. La galeria Ambroise Vollard va adquirir la majoria de les teles roses també al març. Al maig, se'n va anar amb Fernande Olivier a Barcelona on la va presentar a amics i parents i després durant l'estiu a Gósol (Berguedà), on va entrar de nou en contacte amb el primitivisme essencial de la cultura popular, i va pintar escenes de banys i nus vistos des d'un exquisit domini del vermell; aquesta paleta rogenca de Gósol reflecteix una preocupació pel modelatge dels volums, i un retorn a les arrels d'un mediterranisme arcaic.[42] Això va inspirar una sèrie de quadres amb personatges que rescaten certes característiques d'aquest primitivisme, trencant amb el seu estil anterior; tot i que la simplificació de trets i volums són precursors del cubisme, aquesta va ser una etapa amb vida pròpia, sense pertànyer a cap estil reconegut. Podem observar en aquests quadres els seus propis trets facials fins i tot entre les figures femenines, cosa que es pot apreciar comparant-los amb els autoretrats d'aquesta sèrie.[43] Aquesta estada va tenir un impacte important en l'obra de Picasso, ja que les pintures de Gósol van marcar el començament de la seva revolució cubista l'any següent; anys més tard, Picasso va reprendre el que hauria estat el pas lògic d'aquest estil, en la seva època neoclàssica.
Precubisme

L'estiu del 1906 va començar aquest estil a Gósol, una fase marcada per la influència africana. Es basava en les formes quadrangulars, polígons i triangles, en què la línia recta assenyalava la silueta. Pràcticament, les obres representaven dones nues i la profunditat espacial. L'obra que en destaca és Les senyoretes del carrer d'Avinyó, en què tracta la profunditat d'espai i la forma de representació del nu femení, reestructurant-lo per mitjà de línies i angles. En aquest període, Picasso es desvincula dels cànons d'art relacionats a mostrar representacions exactes de la realitat, modificant-les, més precisament transformant-les amb paràmetres geomètrics.
Cubisme analític i sintètic

Pablo i l'artista francès Georges Braque van pintar paisatges el 1908 en un estil descrit per un crític ‘fet amb cubs’. Així va ser com l'artista va anomenar aquest estil ‘cubisme’. Entre els anys 1908-1916, van estar preocupats amb la desaparició de l'anàlisi de la forma, i junts va desenvolupar la primera fase del cubisme. Els tres temes, molt similars, tractaven de taules, objectes, natures mortes, retrats...

Busca una pintura pura, i per a això va començar a observar els objectes del seu taller, de manera intel·lectual. A aquesta època pertanyen: El Retrat de Vollard (1910), Le guitariste (1910) i L'afeccionat (1912). En l'escultura, va aconseguir donar la sensació de volums. Aquesta es va basar principalment en càntirs i elements de fang cuit, esculpit i després pintat.

El cubisme sintètic (1912-1919) fou una segona fase del cubisme en la qual enganxaven retalls de paper (sovint, paper de paret o trossos de paper de diari), inaugurant l'ús del collage en l'art, i prefigurant la tècnica de l'apropiacionisme.
Període neoclassicista

Aquest període comença el 1917 i acaba el 1927. En aquest període, hi ha una tendència en molts artistes de tornada al classicisme. Si escau, una tornada al nu monumental, al dibuix de línia precisa com en els retrats d'Ingres, a l'equilibri. Es pot observar aquesta mateixa tendència en altres artistes importants de l'època, que s'adscriuen al neoclassicisme. De tota manera, és en la música on el neoclassicisme d'entreguerres té més força.
Època surrealista

Aquest període dura del 1928 al 1932. Les pintures que en destaquen són Banyista en peus (1929), Banyista a la vora del mar (1930) i El somni (1932). En aquesta època, les formes són distorsionades, representant el monstruós o evocacions mitològiques i les escultures estaven fetes de fil i de làmines de metall. Picasso es va aliar amb el moviment surrealista el 1925; André Breton qualificava aquest acostament de Picasso com «...surrealista dintre del cubisme...». Es consideren surrealistes les obres del període Dinard (1928-1930), en què Picasso combina el monstruós i el sublim en la composició de figures mig màquines mig monstres, d'aspecte gegantesc i de vegades terrorífic. Aquesta monumentalitat surrealista de Picasso pot posar-se en paral·lel amb la d'Henry Moore. El 1931, va il·lustrar les Metamorfosis d'Ovidi dins d'un pur classicisme.
Època expressionista

Amb el començament de la Guerra civil espanyola, el 19 de setembre del 1936, Picasso va ser nomenat director del Museo del Prado pel govern republicà.[44] El 1937, va pintar un dels seus quadres més famosos, el Guernica: és un al·legat contra la guerra i el terror infligit a la població civil durant el bombardeig aeri alemany sobre Guernica. En aquests anys, la major part de les obres expressen un sentiment d'angoixa, com a conseqüència de la problemàtica situació que es vivia. Altres obres van ser Dones plorant, i Dones assegudes, que reflecteixen la tragèdia de la guerra. El punt culminant del seu expressionisme el marquen els seus caps de dues cares. En escultura, realitza les peces més abstractes, sense mètode ni sistema. Durant la II Guerra mundial no es va moure de França; continuà pintant en el París ocupat pels nazis. Quan va acabar la guerra, es va unir al Partit Comunista.
Període de Vallauris

Posteriorment Picasso es trasllada a Vallauris. En aquesta ciutat va acabar la seva escultura L'home de l'anyell que fa 2,20 m d'altura. Aquesta figura es troba en la plaça del mercat d'aquesta ciutat. Durant aquesta època, es va dedicar per complet a la ceràmica, en què realitza prop de 2.000 peces.

Durant aquest temps, Picasso va fer també importants escultures: La cabra (1950), també en bronze.

A Vallauris van tenir dos fills, circumstància que va afavorir la presentació de quadres més infantils i maternals, desbordant maternitat. També va pintar enormes murals: La guerra i La pau (1952), Massacre a Corée (1951), La Baignade (1957).
Picasso i la ceràmica

Durant la seva estada a Vallauris, sobretot a partir del 1948 i fins al final de la seva vida, Picasso va treballar amb la ceràmica al taller Madoura de Vallauris, regentat pel matrimoni Ramié. Allà va crear una important producció ceràmica, tant de peça única com d'edició (amb un sistema similar a les litografies, d'edició limitada i numerada. La seva producció ceràmica va centrar-se sobretot en la decoració d'objectes d'ús quotidià, com plats, plates, gerres, càntirs i d'altres. Els temes decoratius van ser variats, i en destaquen les curses de braus, peixos, ocells i figures humanes. A Catalunya, es pot veure ceràmica de l'artista al Museu de Ceràmica de Barcelona, Museu Picasso de Barcelona, Fundació Palau de Caldes d'Estrac i al Museu del Càntir d'Argentona, i a Palma al Museu es Baluard.
Els darrers anys

Durant els últims anys va pintar variacions de temes cèlebres. Molts dels últims quadres de Picasso estan basats en les obres dels grans mestres del passat com Diego Velázquez (Las Meninas), Eugène Delacroix, Édouard Manet i Edgar Degas, a qui havia conegut el 1900 quan va arribar a París. Degas era un ancià que visitava els bordells per fer servir les prostitutes com a models, optant per una nuesa dura en lloc de models amb nus acadèmics. L'any 1958, Picasso va adquirir onze monotips[45] de Degas d'aquest període que li serien font d'inspiració per a la seva sèrie "suite 156" els anys 1970.[46] . A més de la pintura de quadres, Picasso va treballar també en centenars de litografies que va realitzar en la impremta de Fermande Moulot.
Influències

L'obra de Pablo Picasso és un gran referent per a infinitat d'artistes. L'exposició Post Picasso: Reaccions contemporànies del Museu Picasso mostra la seva influència en artistes com Jean-Michel Basquiat, Chéri Samba, Folkert de Jong, Guillermo Kuitca, Jasper Johns, Fred Wilson i Faith Ringgold.[47]
Museus
Museu Picasso de Barcelona

Picasso té dedicats diferents museus arreu del món:

    Museu Picasso, Barcelona
    Museu Picasso, Màlaga
    Museo Picasso-Colección Eugenio Arias de Buitrago del Lozoya, Madrid
    Museu Picasso, París
    Museu Picasso d'Antíbol, Antíbol, Provença
    Berggruen Museum, Berlín, Alemanya
    Graphikmuseum Pablo Picasso, Münster, Alemanya
    Es Baluard, Palma

Espais picassians

    Centre Picasso d'Horta, Horta de Sant Joan
    Espai Picasso, Gósol
    Espai Picasso del Museu del Càntir d'Argentona, Argentona

Vegeu també

    Art jove.

Referències

On-line Picasso Project
Pablo Ruiz Picasso, Gran Enciclopèdia Catalana.
The Oxford Dictionary of Thematic Quotations, 2000
Museus Singulars de Catalunya. Capítol del Museu Picasso. Editorial Diàfora. 1979 ISBN 84-85205-32-4
Online Picasso Project. «Obra, 1895» (en anglès).
Online Picasso Project. «Biografia, 1896» (en anglès).
Online Picasso Project. «Obra, 1897» (en anglès).
Online Picasso Project. «Biografia, 1897» (en anglès).
Fitxa del catàleg de la Biblioteca Nacional de Catalunya
Fermigier, 1969:12-13
Fermigier, 1969:9
Fermigier, 1969:14-15
Online Picasso Project. «Biografia, 1899» (en anglès).
Text a una felicitació d'any nou de 1903
Fermigier, 1969:17-21
Online Picasso Project. «Obra, 1901» (en anglès).
Playá Maset, Josep. «El dia que Picasso fou Pau de Gósol». La Vanguardia'. [Consulta: 13 octubre 2015].
Swisher, Clarice. The importance of Pablo Picasso (en anglès). Lucent Books, 1995, p.50. ISBN 156006062X.
Online Picasso Project. «Biografia, 1900» (en anglès).
Fermigier, 1969:21-23
Sala, Teresa-M. La Casa Busquets. Barcelona: Edicions Universitat Barcelona, 2006. ISBN 844902434X., pàg. 19-20
La mort de Casagemas (1901) a la web del Museu Picasso de París
Fermigier, 1969:32
Fermigier, 1969:28-31
Online Picasso Project. «Obra, 1901» (en anglès).
Fermigier, 1969:26
Online Picasso Project. «Biografia, 1901» (en anglès).
Cercle de Lectors Josep Palau i Fabre, Picasso i els seus amics catalans, pàg.93 (ISBN 84-672-1858-4)
Online Picasso Project. «Obra, 1902» (en anglès).
EFE Nueva York. «Un cuadro de Van Gogh y otro de Picasso alcanzan los precios más altos en una subasta de Christie's» (en castellà). El Mundo, 3 de maig de 2006. [Consulta: 11 febrer 2009].
Online Picasso Project. «Biografia, 1902» (en anglès).
Online Picasso Project. «La vie (La vida) (1903)» (en anglès).
Online Picasso Project. «Obra, 1903» (en anglès).
Fermigier, 1969:36
Online Picasso Project. «Obra, 1902» (en anglès).
Online Picasso Project. «Obra, 1903» (en anglès).
Online Picasso Project. «Obra, 1904» (en anglès).
Online Picasso Project. «Biografia, 1903» (en anglès).
Online Picasso Project. «Biografia, 1904» (en anglès).
Fermigier, 1969:45,46
Fermigier, 1969:48
Online Picasso Project. «Obra, 1905» (en anglès).
Online Picasso Project. «Biografia, 1905» (en anglès).
Online Picasso Project. «Biografia, 1906» (en anglès).
Online Picasso Project. «Year=1.906 Obra, 1906» (en anglès).
Història del Museo del Prado al web del Museu
William Stanley Rubin; Hélène Seckel-Klein, Judith Cousins, Museum of Modern Art (New York, N.Y.). Les Demoiselles d'Avignon. The Museum of Modern Art, 1994, p. 109. ISBN 9780810961258 [Consulta: 24 setembre 2010].
Kosme de Barañan. Notícia a El País de l'exposició sobre la suite 156 de Picasso. Bilbao-1999

    Camino, Teo. «La huella de Picasso». La Vanguardia, 19/122013, pàg. 43.

Enllaços externs
	A Wikimedia Commons hi ha contingut multimèdia relatiu a: Pablo Picasso Modifica l'enllaç a Wikidata
En altres projectes de Wikimedia:
Commons
	Commons (Galeria)
Commons
	Commons (Categoria) Modifica l'enllaç a Wikidata
Viquidites
	Viquidites

    Bloc del Museu Picasso.
    Fundació Palau, que alberga un important fons d'obres de Picasso col·leccionades per Josep Palau i Fabre.

[amaga]
Vegeu aquesta plantilla
Pablo Picasso
Períodes 	
Blau (1901–1904)  · Rosa (1904–1906)  · Africà (1907–1909)  · Cubisme (1910–1919)
	Pablo picasso 1.jpg
Llista d'obres 	
1889–1900  · 1901–1910  · 1911–1920  · 1921–1930  · 1931–1940  · 1941–1950  · 1951–1960  · 1961–1970  · 1971–1973
Obres 	
Jeune garçon au cheval  · Chicago Picasso  · Don Quixot  · Dora Maar au Chat  · Femme aux Bras Croisés  · Garçon à la pipe  · Guernica  · Jacqueline  · La Lecture  · Le Rêve  · Les senyoretes del carrer d'Avinyó  · Les noces de Pierrette  · Maya a la Poupee  · Ciència i caritat  · Nu au Plateau de Sculpteur  · Nu au Fauteuil Noir  · The Old Guitarist  · El bevedor d'absenta  · Retrat de Suzanne Bloch  · La Lecture de la Lettre  · Sylvette  · Les Trois Danseuses  · Three Musicians  · The Weeping Woman  · Dona amb barret (Marie-Thérèse Walter)  · L'acteur  · Somni i mentides de Franco · The Charnel House · Las Meninas · La Tauromàquia
Relacions 	
Fernande Olivier (amb Picasso entre 1904 i 1911)  · Eva Gouel amb Picasso entre 1912 i 1915)  · Olga Khokhlova (primera dona entre 1918 i 1955, mare de Paulo)  · Marie-Thérèse Walter (affaire entre 1927 i 1935, mare de Maya)  · Dora Maar (1936–1944)  · Françoise Gilot (1944–1953, mare de Claude i Paloma)  · Geneviève Laporte (affaire durant els anys 1950s)  · Jacqueline Roque (1961–1973, segona dona)
Família 	
Paloma Picasso  · José Ruiz y Blasco
Col·legues i amics 	
Georges Braque  · Juli González  · Max Jacob  · Jaume Sabartés
Museus 	
Museu Picasso de Barcelona  · Musée Picasso  · Museo Picasso Málaga  · Museu Picasso d'Antíbol  · Graphikmuseum Pablo Picasso
Vegeu també 	
Surviving Picasso  · Fundación Picasso  · Christian Zervos
Wikimedia 	
Wiktionary-logo-en.svg Picasso al Viccionari · Wikibooks-logo.svg Picasso a Viquillibres · Wikiquote-logo.svg Picasso a Viquicites ·
Wikisource-logo.svg Picasso a Viquisource · Commons-logo.svg Picasso a Commons · Wikinews-logo.svg Picasso a Viquinotícies
Victor Hugo
Blank Canvas on Transparent Background.pngQuill and ink transparent.svg
Victor Hugo
Victor Hugo.jpg
Victor Hugo l'any 1883.
Naixement 	26 de febrer de 1802
Besançon, França
Mort 	22 de maig de 1885 (als 83 anys)
París, França
Nacionalitat 	França
Ocupació 	Novel·lista, poeta i dramaturg
Període en actiu 	1818 - 1878
Obra
Moviment 	Romanticisme
Obres notables 	Els miserables i Nostra Senyora de París
Signatura

Victor Hugo (Besançon, 26 de febrer del 1802 — París, 22 de maig del 1885) va ser un dels més importants escriptors del romanticisme en francès i sovint és identificat com un dels millors poetes francesos. Algunes de les seves obres més conegudes són Els miserables, Nostra Senyora de París[1] i El darrer dia d'un condemnat. La seva obra és molt variada i comprèn novel·les, poesies, obres de teatre en vers i en prosa, discursos polítics a l'Assemblea Nacional francesa i una correspondència abundant.

Contingut

    1 Biografia
        1.1 Infantesa i joventut
        1.2 El jove escriptor
        1.3 L'exili
        1.4 Retorn a França i mort
    2 Una obra monumental
        2.1 El novel·lista
            2.1.1 Un novel·lista inclassificable
            2.1.2 Una obra de combat
        2.2 El dramaturg
        2.3 El poeta
            2.3.1 Versos de joventut
            2.3.2 La primera maduresa
            2.3.3 L'exili
            2.3.4 Un lloc singular al seu segle
    3 El seu pensament polític
        3.1 Política interna
        3.2 La Comuna
        3.3 Lluites socials
            3.3.1 La qüestió social
            3.3.2 La pena de mort
        3.4 Discursos
        3.5 La pau a través del comerç
        3.6 La colonització i l'esclavitud
    4 Hugo i els seus contemporanis
        4.1 El temps dels rivals
        4.2 Icona literària
    5 Els dibuixos de Victor Hugo
    6 Adaptacions
        6.1 Cinema
        6.2 Televisió
        6.3 Teatre
        6.4 Òpera
        6.5 Comèdies musicals
        6.6 Pel·lícules d'animació
    7 Obres
        7.1 Obra pictòrica de Victor Hugo
    8 Cronologia breu
    9 Referències i notes
    10 Bibliografia
    11 Enllaços externs

Biografia
Infantesa i joventut

Victor Hugo va néixer a Besançon el 26 de febrer del 1802, al Departament del Doubs, al Franc Comtat, on es trobava destinat son pare, el general d'imperi Joseph Léopold Sigisbert Hugo (1773–1828) -fet comte, segons la tradició familiar, per Josep I Bonaparte, rei d'Espanya- i de Sophie Trébuchet (1772–1821), i el darrer de tres infants, després d'Abel Joseph Hugo (1798–1855) i d'Eugène Hugo (1800–1837). Els seus viatges i les seves estades a Nàpols i Espanya acompanyant el seu pare, el van marcar bastant. Vers 1813, es va instal·lar a París amb sa mare, que s'havia separat del seu marit arran de la relació amorosa que mantenia amb el general d'imperi Victor Fanneau de la Horie. Amb només catorze anys, Victor, al juliol del 1816, va escriure: «Vull ser Chateaubriand o no res».[2] La seua vocació és precoç i les seues ambicions són immenses. Poques carreres han estat conduïdes amb una voluntat tan precoç i lúcida. No se sap massa dels seus inicis, perquè ell mateix va cremar els seus primers 10 quaderns escolars. Qui va iniciar el noi en la tècnica del vers? Va ser encoratjat o va treballar sol? I fent quines lectures?

L'any 1817, va participar en un concurs convocat per l'Académie des jeux floraux de Tolosa de Llenguadoc. El jurat va estar a punt d'atorgar-li el premi, però el títol del seu poema (Tres lustres a penes) suggeria la seua curta edat i l'Acadèmia se'n va mostrar espantada, de manera que el premi va anar a parar a altres mans. Seria premiat per aquesta mateixa Acadèmia dos anys després. L'any 1819, va obtenir un Lys d'or per l'Oda sobre el redreçament de l'estàtua d'Enric IV, i el 1820, va rebre un Œillet com a accèssit per una altra oda: Moisès sobre el Nil.[3]

Encoratjat pel premi de l'Acadèmia, va abandonar les matemàtiques —disciplina per la qual se sentia molt atret i de la qual havia seguit els cursos preparatoris— i va abraçar la carrera literària. Juntament amb els seus germans, va fundar el 1819 una revista, El Conservador literari, en què ja destacava el seu talent.

El seu primer llibre de poesia, Odes, va aparèixer el 1821: tenia llavors dinou anys, i els seus estudis al lycée Louis-le-Grand li van permetre donar a conèixer ràpidament aquesta obra. Participava en les reunions del cenacle de Charles Nodier a la Biblioteca de l'Arsenal, bressol del Romanticisme, que haurien de tenir una gran influència en el seu posterior desenvolupament. En aquesta època, Hugo ho és tot: poeta, novel·lista, dramaturg i fins i tot periodista; tot ho emprèn i en tot reïx.
El jove escriptor
Victor Hugo jove

Però la seva projecció literària va començar amb Cromwell, publicat el 1827. Al pròleg d'aquest drama, s'imposa a les convencions clàssiques, sobretot a la unitat de temps i de lloc. Va desenvolupar i posar en pràctica plenament aquestes teories en el drama Hernani (1830), obra que inaugura el gènere del drama romàntic.

L'estrena d'aquesta obra va provocar un violent enfrontament entre «antics» i «moderns» —aquests últims encapçalats per Théophile Gautier— que ha passat a la història de la literatura amb el nom de batalla d'Hernani. A partir d'aquest moment, la producció d'Hugo no sabrà de límits: novel·les (Nostra Senyora de París, 1831); poesia (Els càntics del capvespre, 1835); teatre (Ruy Blas, 1838).

Va casar-se el 12 d'octubre del 1822 amb Adèle Foucher, amb la qual va tenir cinc fills:

    Léopold (16 juliol del 1823 – 10 d'octubre del 1823)
    Léopoldine (28 d'agost del 1824 – 4 de setembre del 1843)
    Charles (4 de novembre del 1826 – 13 de març del 1871)
    François–Victor (28 d'octubre del 1828 – 26 de desembre del 1873)
    Adèle (24 d'agost del 1830 – 21 d'abril del 1915), l'única que va sobreviure el pare, però amb greus problemes de salut mental que l'obligarien a llargues estades en sanatoris.

Entre 1826 i 1837, va passar diverses temporades al castell de Roches a Bièvres, propietat de Bertin l'Aîné, director de Le Journal des débats. Durant aquestes estades, va conèixer Berlioz, Chateaubriand, Listz i Giacomo Meyerbeer, i va escriure llibres de poesies entre els quals es troba el famós Fulles de tardor (Feuilles d'automne).

Fins a una edat molt avançada va tenir diverses amants. La més coneguda, l'actriu Juliette Drouet, a qui va conèixer l'any 1833 i que va consagrar-li la seva vida, el va alliberar de la presó després del cop d'estat de Napoleó III. Va escriure molts poemes per a ella. Van passar any rere any plegats l'aniversari del seu encontre, i en cada ocasió van anar omplint un quadern comú que tendrament anomenaven el Llibre de l'aniversari.[4]

Hugo va ingressar a l'Académie française l'any 1841, després de tres intents infructuosos. Va ser el primer acadèmic nat al segle XIX.

L'any 1843, Léopoldine va morir tràgicament a Villequier, ofegada amb el seu marit Charles Vacquerie arran del naufragi de la seua barca. Aquesta mort va afectar terriblement Hugo, i li va inspirar diversos poemes de Les Contemplacions —principalment el cèlebre «Demain, dès l'aube... ».
L'exili
Un dels seus llocs de residència durant l'exili. Casa dita Le Pigeon, a Brussel·les
Hauteville House, casa de Victor Hugo exiliat a Guernesey

Educat per la seva mare, originària de la regió llevantina de la Vendée, en la lleialtat al reialisme, es va anar convencent a poc a poc de les virtuts de la democràcia. («He crescut», va escriure en un poema[5] en què es justifica). El seu pensament és que: «on el coneixement només és d'un home, s'imposa la monarquia, on és d'un grup d'homes, ha de deixar el seu lloc a l'aristocràcia. I quan tothom té accés al saber vol dir que ha arribat el temps de la democràcia». Una vegada convertit a la democràcia liberal i humanitària, va ser elegit diputat de la Segona República francesa el 1848, i va donar suport a la candidatura del "príncep Lluís-Napoleó", però es va exiliar després del cop d'estat del 2 de desembre del 1851, que va condemnar per raons morals (Història d'un crim).

Sota el Segon Imperi, oposat a Napoleó III, va viure exiliat, primer a Brussel·les i després a Jersey i Guernesey. Va formar part del grup de proscrits que van refusar l'amnistia[6] que es va decretar poc després («I si no en queda més que un, aquest seré jo»[7]). De les seues obres d'aquests difícils anys, cal destacar Les Châtiments (1853), obra en vers en la qual ataca el Segon Imperi; Les contemplacions, poesies (1856); La Légende des Siècles (1859), i Els miserables, novel·la (1862). El dolorós record de la seua filla Léopoldine — així com la seua curiositat— el van empènyer a provar, a Jersey, unes experiències d'espiritisme de les quals dóna fe en Les Tables tournantes de Jersey.

Durant la dècada del 1860, va travessar diverses vegades el Gran Ducat de Luxemburg com a turista, en direcció al Rhin alemany (1862, 1863, 1864, 1865). El 1871, després de la Comuna de París, en ser expulsat de Bèlgica per haver proporcionat refugi a comuners perseguits a la capital francesa, va trobar asil durant tres mesos i mig a Luxemburg. Després, va tornar a París i va ser una de les figures polítiques de la Tercera República francesa. Va residir successivament a Luxemburg, Vianden (dos mesos i mig), Diekirch i Mondorf, on va sotmetre's a una cura termal.
Retorn a França i mort
L'enterrament de Victor Hugo

Després de la caiguda del Segon Imperi, posterior a la Guerra francoprussiana, es va proclamar la Tercera República francesa i Hugo va poder tornar després de vint anys d'exili. Fins a la seua mort, l'any 1885, va ser una de les figures tutelars de la república reinstaurada —així com una referència literària incontestada.

Va morir el 22 de maig del 1885,[8] pronunciant, segons la llegenda, aquests darrers mots: «Ací és el combat del dia i de la nit.» Segons les seues últimes voluntats,[9] va ser en el «cotxe fúnebre dels pobres» on va tenir lloc la cerimònia. Va ser dipositat en primer lloc al cementiri del Père-Lachaise, però l'1 de juny va ser traslladat definitivament al Panteó, quan la Tercera República va aprofitar l'esdeveniment per a transformar l'antiga església de Santa Genoveva en Panteó.

La caixa fúnebre s'havia mantingut durant bastants dies sota l'Arc de Triomf, on es creu que va ser visitada per uns 3 milions de persones. Era llavors l'escriptor més popular de França i se'l considerava un dels monuments de la literatura francesa. Va ser designat com el Rei Sol de la literatura.
Una obra monumental

El conjunt de les obres de Victor Hugo que ha sobreviscut (moltes de les cartes personals van ser deliberadament destruïdes pels seus executors testamentaris Paul Meurice i Auguste Vacquerie) ha estat publicada per Jean-Jacques Pauvert i representa gairebé quaranta milions de caràcters!
« 	El conjunt de la meua obra constituirà un dia un conjunt indivisible. [...] Un llibre múltiple que resumirà un segle, vet ací el que deixaré darrere de mi [...] 	»
— Carta de 9 de desembre de 1859

En aquestes paraules, s'hi endevina una voluntat ferotge de practicar tots els gèneres: novel·la, poesia, teatre, assaig, etc. —així com una passió pel verb, tot i amb la condició que aquest estiga afermat en la història. En conseqüència, distingir-ne la ficció pròpiament dita del compromís polític és, en el cas d'Hugo més que en qualsevol altre escriptor, un atreviment sense sentit.
El novel·lista
Un novel·lista inclassificable

Hugo va deixar nou novel·les. La primera, Bug-Jargal, la va escriure als setze anys; l'última, Quatrevingt-treize, als setanta-dos. La seua obra novel·lística va travessar totes les etapes com a escriptor, totes les modes i tots els corrents literaris de la seua època sense confondre's mai completament amb cap d'aquests. En efecte, hom troba sempre en Hugo una voluntat de paròdia i d'individualitat: Han d'Islande el 1823, Bug-Jargal publicat el 1826, Nostra Senyora de París el 1831 s'assemblen a les novel·les històriques de moda a les primeries del segle XIX, però realment no ho són; Hugo no és pas un Walter Scott; en ell, els temps moderns sempre bateguen darrere de la història.

El darrer dia d'un condemnat, l'any 1829, i Claude Gueux, el 1834, no són fàcils de definir. Es tracta de novel·les alhora històriques i socials que, sobretot, posen l'accent en una lluita —l'abolició de la pena de mort— que ultrapassa el marc de la ficció. Pot dir-se el mateix d'Els miserables, apareguda l'any 1862, en ple període realista, corrent del qual, això no obstant, empra poques característiques. Aquest èxit popular extraordinari desconcertà, això no obstant, la crítica, perquè Hugo s'hi mou constantment entre el melodrama popular, el quadre realista i l'assaig didàctic.
Cosette, il·lustració per a Els miserables per Émile Bayard

D'igual manera, en Les travailleurs de la mer (1866) i en L'home que riu (1869), Hugo s'acosta més a l'estètica romàntica de principis de segle, amb els seus personatges deformes, els seus monstres i una natura paorosa.

Finalment, l'any 1874, Noranta-tres suposa la concretització novel·lística d'un vell tema d'Hugo: el paper fundador de la Revolució francesa en la consciència literària, social i moral del segle XIX.
Una obra de combat

La novel·la d'Hugo no és pas un «divertiment»: quasi sempre es troba al servei del debat de les idees. Això s'hi pot veure en les novel·les abolicionistes de joventut, i també en la seua maduresa amb nombroses i de vegades ubiqües digressions sobre la misèria material i moral en Els miserables. Tot i això, en aquesta última novel·la s'ha detectat la influència de Balzac, principalment de la seua novel·la Le Curé de village, amb què Monseigneur Myriel té punts en comú. I el parentiu entre Vautrin i Jean Valjean (el segon és l'invers positiu del primer) resulta bastant evident, en haver descrit Balzac el món i els costums dels presidiaris en Splendeurs et misères des courtisanes.[10] Els seus personatges es mostren, com els de les tragèdies (la seua vena de dramaturg s'hi deixa entreveure), en lluita contra les limitacions externes i en contra d'una implacable fatalitat de vegades imputable a la societat (Jean Valjean; Claude Gueux; el protagonista d'El darrer dia d'un condemnat), de vegades a la història (Noranta-tres) o a la naixença (Quasimodo). En definitiva, el gust per l'epopeia, per la lluita dels humans contra les forces de la natura, de la societat, de la fatalitat, mai no va abandonar Hugo; sempre va trobar el seu públic sense mai cedir als capricis de la moda. No és gens estrany, doncs, que esdevinguera un clàssic en vida.
El dramaturg

Als vint-i-sis anys, al cèlebre prefaci de Cromwell, Victor Hugo va bastir les bases d'un nou gènere: el drama romàntic. En aquest text, el jove i ambiciós Hugo critica les bases ben establertes de teatre clàssic, i introdueix els temes romàntics en l'escenari: multiplicació dels personatges, dels llocs, barreja de registres — el vulgar i el rebuscat, el sublim o grotesc– i així aconsegueix introduir més vida en un teatre massa encarcarat. Revers de la moneda: Cromwell, peça de 6.000 versos i nombrosos personatges mai ha estat representada —«irrepresentable», en diuen alguns…

Va ser gràcies a Hernani, l'any 1830, que va accedir veritablement a la celebritat i es va guanyar un lloc entre els moderns.

Durant els anys següents, va entropessar amb dificultats materials (teatre a la italiana, poc adequat per als espectacles d'envergadura) i humanes (reticències dels actors francesos davant l'audàcia dels seus drames). Va alternar triomfs (Lucrècia Borja) i fracassos (El rei es diverteix), abans de decidir en companyia d'Alexandre Dumas, de crear una sala dedicada al drama romàntic: serà el théâtre de la Renaissance on va estrenar, l'any 1838, Ruy Blas.

L'any 1843, el fracàs de Les Burgraves el va afectar profundament, fins al punt de fer-li perdre les esperances de ser capaç de crear un teatre alhora exigent i popular. Colpejat pel dol (Léopoldine havia mort aquell mateix any), va abandonar l'escena.

No obstant això, a partir de l'any 1866, va tornar al gènere amb diverses peces, entre aquestes la sèrie del Théâtre en liberté.
El poeta
Versos de joventut

Amb vint anys, va publicar les Odes, recull que ja deixa entreveure els temes que esdevindran recurrents en la seua producció, principalment el món contemporani, la història, la religió i el paper del poeta. Després, va anar fent-se cada vegada menys clàssic i més romàntic, i va anar seduint el lector del seu temps al fil de les successives edicions de les Odes (quatre edicions entre 1822 i 1828).

L'any 1828, va reunir sota el títol Odes et Ballades tota la seua producció poètica anterior. Frescos històrics, evocacions de la infantesa; la forma és encara convencional, sens dubte, però el jove romàntic ja hi pren llibertats amb el metre i la tradició poètica. A més, aquest conjunt permet percebre els inicis d'una evolució que s'allargarà durant tota la seua vida: el catòlic fervent s'hi mostra a poc a poc més tolerant, el seu monarquisme es va fent menys rígid i fa un important lloc a tota la recent epopeia napoleònica. Més encara, en lloc d'esquivar la seua doble herència paterna (napoleònica) i materna (reialista), Hugo s'hi enfronta, i decideix posar en escena els contraris (la famosa antítesi de Victor Hugo!) per a ultrapassar-los:

« Les siècles, tour à tour, ces gigantesques frères,
Différents par leur sort, semblables en leurs vœux,
Trouvent un but pareil par des routes contraires.»[11]
	

« Els segles, l'un darrere de l'altre, aquests gegantins germans,
Diferents per la seua sort, semblants pels seus desitjos
Troben un objectiu similar per camins contraris. »

Després, s'allunyarà de les preocupacions polítiques immediates, estimant-se més —durant un temps— el conreu de l'art per l'art. El 1829 (any d'El darrer dia d'un condemnat), es va posar a treballar en Les Orientales (per aquella època, els temes orientals estaven de moda).
Grècia sobre les runes de Missolonghi, Eugène Delacroix, 1827

L'èxit va ser important, va assegurar la seua anomenada de poeta romàntic i sobretot va afirmar netament el seu estil, tenint en compte que va emprar el tema de la Guerra d'Independència grega (l'exemple d'aquests pobles que es desembarassen dels seus reis no era innocent en el context polític francès), que també va inspirar lord Byron o Delacroix.
La primera maduresa

Des de Les fulles de tardor (1832), Els càntics del capvespre (1835) Les veus interiors (1837), fins al recull Els raigs i les ombres (1840), es dibuixen els temes principals d'una poesia encara lírica —el poeta és una «ànima amb mil veus» que s'adreça a la dona, a Déu, als amics, a la natura, i finalment (amb Els càntics del capvespre) als poderosos, responsables de les injustícies del món.

Aquestes poesies emocionen el públic perquè aborden amb una aparent simplicitat temes familiars; això no obstant, Hugo no pot resistir-se al seu gust per l'èpica i la grandiositat, i al primer vers de Les fulles de tardor pot llegir-se el famós:

« Ce siècle avait deux ans ! Rome reemplaçait Sparte,
Déjà Napoléon perçait sous Bonaparte »
	

« Aquest segle tenia dos anys! Roma substituïa Esparta,
Ja Napoleó sorgia sota Bonaparte »

Hi queda palès com Hugo consolida de valent el poeta en la història. Mai no el farà sortir al llarg de la seua obra.
L'exili

A partir de l'exili, comença un període de creació literària que es caracteritza per la seua riquesa, la seua originalitat i la seua força. És en aquesta època quan veuen la llum alguns dels més famosos poemes en llengua francesa (l'Expiation als Châtiments, Booz endormi a la Légende des siècles, per no esmentar més que aquests dos exemples).
Victor Hugo a Jersey

Les Châtiments (Els càstigs) són versos de combat que tenen per missió, l'any 1853, explicar al públic el «crim» del «miserable» Napoleó III: el colp d'estat del 2 de desembre del 1851. Profeta de les dissorts que esperaven a Napoleó III, botxí de l'indigne nebot, Hugo s'hi mostra cruel, satíric, fins i tot barroer per castigar «el criminal». Però també s'hi mostra profeta de temps millors, com per exemple en Stella, en què empra tons gairebé religiosos. Pel que fa a la forma dels Châtiments, és d'una enorme riquesa, perquè Hugo hi recorre indistintament a la faula, a l'epopeia, a la cançó, a l'elegia, etc.

Uns anys més tard, el poeta va declarar respecte a Les contemplacions, aparegudes el 1856: «Què són Les contemplacions? —Les memòries d'una ànima».[12] Apoteosi lírica, marcada per l'exili a Guernesey i la mort (cf. Pauca Meae) de l'adorada filla; exili afectiu, exili polític: Hugo s'embarca en la descoberta solitària del «jo» i de l'univers. Igual que en Les Châtiments, s'hi fa profeta, veu del més enllà, aguaitant els secrets de la vida després de la mort i intentant esbrinar els secrets dels designis divins. Però, alhora, Les contemplacions, amb un lirisme amorós i sensual, contenen alguns dels més cèlebres poemes inspirats per Juliette Drouet. Les contemplacions: obra multiforme com pertoca a unes «memòries d'una ànima».

Finalment, en La llegenda dels segles, la seua obra mestra, sintetitza ni més ni menys que la història del món en una immensa epopeia apareguda l'any 1859; «l'home elevant-se des de les tenebres a l'Ideal»,[13] és a dir, la lenta i dolorosa ascensió de la humanitat vers el progrés i el coneixement.

Al juny del 1878, Hugo va ser víctima d'un accident vascular cerebral que pràcticament va posar fi a la seua activitat literària. No obstant això, van continuar apareixent regularment (La Pitié suprême l'any 1879, L'Âne, Les Quatre Vents de l'esprit el 1881, la darrera sèrie de La llegenda dels segles, el 1883...), contribuint així a la llegenda del vell home inesgotable fins a la mort.
Un lloc singular al seu segle

De vegades líric, de vegades èpic; lluitador infatigable i pare derrotat; alhora clàssic i audaç, Hugo és tot això i encara més: aquell que va ser capaç de corprendre profundament els seus contemporanis, d'exasperar els poderosos i d'inspirar els majors poetes del seu temps i dels temps futurs.
El seu pensament polític

A partir del 1849, Victor Hugo va consagrar un terç de la seua obra a la política, un terç a la religió i el darrer terç a la filosofia humana i social. El seu pensament és complex i de vegades desconcertant. Refusa qualsevol condemna de les persones i tot maniqueisme, però es mostra sever amb la societat del seu temps. A poc a poc, el seu pensament polític va evolucionar, abandonant el conservadorisme i acostant-se al reformisme.[14]
Política interna
Els representants representats, caricatura de Victor Hugo per Daumier, 1849, després de l'elecció de l'escriptor a l'Assemblea constituent

En la seua joventut, Victor Hugo es trobava pròxim del partit conservador. Durant la Restauració, va donar suport a Carles X de França. Amb això, s'inscrivia en la línia política de Chateaubriand.

Arran de la Revolució francesa del 1848, Victor Hugo, par de França, va proclamar-se en un principi partidari de la monarquia (el president del Consell Odilon Barrot li va encarregar la defensa de la idea d'una regència de la duquessa d'Orleans). Una vegada proclamada la república, Lamartine li va proposar ser ministre d'Instrucció Pública del govern provisional del 1848, però ell hi va refusar. A les eleccions d'abril del 1848, tot i no ser candidat, va obtenir prop de 55.500 vots a París, però no va ser elegit. Per contra, a les eleccions complementàries del 24 de maig, va ser elegit a París amb prop de 87.000 vots. Va seure amb la dreta conservadora. Durant els «dies de juny» del 1848, va conduir grups de la força governamental a l'assalt de les barricades al carrer de Saint-Louis. Va votar la llei de 9 d'agost del 1848, que suspenia diversos periòdics republicans en virtut de l'estat de setge. Els seus fills van fundar el periòdic L'Évenement, que va fer una campanya contra el president del consell, el republicà Cavaignac, i va donar suport a la candidatura de Lluís Napoleó Bonaparte a les eleccions presidencials franceses del 1848. Posicionat en contra del principi de l'assemblea legislativa única, no va votar la Constitució de 1848. Al principi de la presidència de Lluís Napoleó Bonaparte, va freqüentar el nou president. Al maig del 1849, va ser elegit a l'Assemblea legislativa. És a l'estiu del 1849 quan progressivament comença a deslligar-se de la majoria conservadora de l'Assemblea, de la qual desaprovava la seua política reaccionària. Al gener del 1850, va lluitar contra la llei Falloux, que reorganitzava l'ensenyament en favor de l'Església catòlica; al maig, va lluitar contra la llei que restringia el sufragi universal i al juliol va intervenir en contra de la llei Rouher, que limitava la llibertat de premsa. Al juliol del 1851, va manifestar-se en contra de la llei que proposava la modificació de la constitució per a permetre la reelecció de Lluís Napoleó Bonaparte. Al juny del 1851, al palau de Justícia de París, va defensar el seu fill, acusat per haver publicat un article en contra de la pena de mort al seu periòdic l'Évènement. En la vesprada del colp d'estat del 2 de desembre de 1851, en companyia d'una seixantena de representants, va redactar una crida a la resistència armada. Perseguit, va aconseguir passar a Bèlgica el 14 de desembre. Era el principi d'un llarg exili.

Reformista, desitjava canviar la societat. Si bé justificava l'enriquiment, va denunciar violentament el sistema de desigualtat social. Es mostrava en contra dels rics que capitalitzaven llurs guanys sense reinjectar-los en la producció. L'elit burgesa mai no li ho va perdonar. També es va oposar a la violència si s'exercia contra un poder democràtic, tot i que la justificava (d'acord amb la Declaració Universal dels Drets Humans) contra un poder il·legítim. Per això, l'any 1851, va fer una crida a les armes[15] —«Carregar el fusell i estar preparat»— que no va ser compresa. Va mantenir aquesta postura fins a l'any 1870. Quan va esclatar la Guerra francoprussiana, Hugo la va condemnar: guerra de «caprici»[16] i no de llibertat. Després, quan l'imperi va caure i la guerra va continuar contra la República, el discurs d'Hugo en favor de la confraternització va quedar sense resposta. Aleshores, el 17 de setembre, l'Hugo patriota va prendre el relleu del pacifista: va publicar una crida a l'alçament en massa i a la resistència. Els republicans moderats estaven horroritzats: per a aquests, en efecte, era millor Bismarck que els «comuners»! El poble de París es va mobilitzar i Les Châtiments anava de mà en mà.
La Comuna

Segons ell mateix, Hugo no podia ser comuner:

    «Allò que representa la Comuna és immens, podria assolir grans coses però no en fa més que de petites. I coses petites que són odioses, és lamentable. Veiem, jo sóc un home de revolució. Accepte, doncs, les grans necessitats, amb una única condició: que siguen la confirmació dels principis i no llur enderrocament. Tot el meu pensament oscil·la entre aquests dos pols : « civilització-revolució». La construcció d'una societat igualitària només pot derivar de la recomposició de la societat liberal per ella mateixa. »[17]

Tampoc va fer costat a la reacció d'Adolphe Thiers. Així, va defensar la gràcia del jove oficial que havia esdevingut ministre de la Guerra de la Comuna, Louis-Nathaniel Rossel, enfront d'Adolphe Thiers; un home jove que Hugo va estimar i jutjar com a diferent dels altres comuners. Davant la repressió que es va abatre sobre els comuners, el poeta va manifestar el seu disgust:

    «Uns bandits han donat mort a 64 ostatges. Hom replica executant 6.000 presoners! »[18]

Lluites socials

Victor Hugo va prendre postures socials molt originals, i molt avançades per a la seua època. La seua obra mestra Els miserables és un himne a la misèria i als menys afavorits.
La qüestió social

Hugo va denunciar fins al final la segregació social. En la darrera reunió pública que va presidir declarà: «La qüestió social continua. És terrible, però simple, és la qüestió d'aquells que tenen i d'aquells que no tenen!». Es tractava precisament de recaptar fons per permetre a 126 delegats obrers assistir al primer Congrés socialista de França, a Marsella.
La pena de mort

Hugo va ser un feroç abolicionista. Durant la seua infantesa va assistir a execucions capitals, i durant tota la seua vida hi va lluitar en contra. El darrer dia d'un condemnat (1829) i Claude Gueux (1834), dues novel·les de joventut, subratllen alhora la crueltat, la injustícia i la ineficàcia del càstig suprem. Però la literatura no era prou, i Hugo ho sabia. En la Cambra dels Pars, en l'Assemblea i en el Senat, va intervenir per defensar-ne l'abolició:

    «La pena de mort és el senyal especial i etern de la barbàrie. » (discurs del 15 de setembre de 1848 a l'Assemblea nacional constituent)

Discursos

Victor Hugo va pronunciar, durant la seua carrera política, diversos grans discursos, la major part dels quals va ser recollida en Actes et paroles:

    Per Sèrbia, 1876, Per una Federació Europea;[19]
    contra el treball dels infants (Cambra dels pars, 1847);
    contra la misèria, 9 de juliol del 1849) ;
    sobre la condició femenina (a les exèquies de George Sand, 10 de juny del 1876);
    contra l'ensenyament religiós i per l'escola laica i gratuïta (Discurs arran del projecte de llei sobre l'ensenyament, 15 de gener del 1850 [1], i fragments [2]);
    diverses al·locucions contra la pena de mort (Què diu la llei? «No mataràs». Com ho diu? Matant!);
    diversos discursos en favor de la pau (Discurs d'obertura del Congrés de la pau, 21 d'agost del 1849);
    pel dret de vot universal;
    sobre la defensa del litoral;[20]
    contra la invalidació de l'elecció de Garibaldi a l'Assemblea nacional l'any 1871, que va ser l'origen de la seua pròpia dimissió (Contra la invalidació de Garibaldi, discurs a l'Assemblea nacional, 8 de març del 1871, Grans moments d'eloqüència parlamentària).

La pau a través del comerç

Victor Hugo no va cessar d'insistir sobre el fet que el comerç substituirà la guerra. En aquesta visió de l'ordre comercial com a substitut de l'ordre militar anuncia l'obra del filòsof Émile Chartier.

Aquesta visió positiva de la missió de l'ésser humà es troba condensada en un dels seus versos més cèlebres:

«Collabore avec Dieu. Prévois. Pourvois. Prends soin.»[21]
	

«Col·labora amb Déu. Preveu. Proveeix. Tingues cura.»
La colonització i l'esclavitud

Victor Hugo va dir poc sobre el tema de la colonització d'Algèria, que va constituir, això no obstant, la principal aventura colonial de la França de la seua època. Tot i això, aquest silenci relatiu no deu ser interpretat precipitadament com l'aquiescència per part de l'autor d'Els miserables. En efecte, si bé Hugo va ser sensible als discursos que legitimaven la colonització en nom de la «civilització»,[22] una anàlisi atenta dels seus escrits —i dels seus silencis— mostra que pel que fa a la «qüestió algeriana», les seues posicions van trobar-se ben lluny d'estar desproveïdes d'ambigüitats: escèptic respecte a les virtuts civilitzadores de la «pacificació» militar, devia veure sobretot l'Algèria colonitzada com el lloc on l'exèrcit francès es va «fer tigre», i on els resistents al colp d'estat de Lluís Napoleó van ser deportats.[23]

Sobre la qüestió de l'esclavitud, aquell que en la dècada del 1820 mostrava a través de Bug-Jargal que compartia en la seua visió dels pobles negres els mateixos prejudicis que els seus contemporanis, i que va mantenir un estrany silenci quan es va abolir l'esclavitud, l'any 1848,[24] intervindria posteriorment per a demanar la gràcia per a l'abolicionista americà John Brown.[25]
Hugo i els seus contemporanis
El temps dels rivals

Hugo va mantenir relacions d'estima i admiració mútua amb Balzac (un poc de desconfiança també, deguda a l'ego d'ambdós grans creadors) i Nerval. Va conrear relacions d'amistat amb Dumas, el seu company de romanticisme, que van perllongar-se, amb molts alts i alguns baixos, tota la vida. La rivalitat va ser més exacerbada amb Lamartine, a qui Hugo no va cessar de proclamar la seua admiració, però que ja no li va atorgar, una vegada assolit l'èxit, una vertadera preeminència artística.

Davant el talent d'Hugo, la seua originalitat i la seua brillant ascensió, es fa difícil no inclinar-se. A més, la seua grandesa d'ànima i la seua integritat provoquen l'admiració: vint anys d'exili, en part voluntari, no és poc per a fer callar els detractors...
Icona literària
Victor Hugo per Rodin

A partir de l'exili, i més encara arran del seu retorn, Hugo va esdevenir una mena d'icona literària: popular, admirat pels seus companys i temut pels polítics, Victor Hugo era incontestable. Tot novel·lista, poeta o dramaturg es mesurava en referència a ell –a favor o en contra d'aquesta figura absolutament imponent...

Tenia massa poder per a no ser odiat per alguns. Pel que feia a la política, els republicans més a l'esquerra dubtaven de la seua conversió, mentre que els monàrquics no van perdonar a qui els havia traït. El públic va retre-li culte i els joves poetes van continuar sotmetent-li llurs versos –tot i que també hi va haver qui es va mostrar explícitament irreverent.

Baudelaire va admirar perdudament Hugo, tot i que de vegades també va expressar irritació enfront dels seus versos «polítics»: aquesta irritació palesa l'ambigüitat de la relació que serà, en el fons, la de molts dels escriptors de finals del segle XIX. Zola li va retreure la seua tebiesa respecte dels comuners –no en serà l'únic– com d'altres que li retraurien, al contrari, les seues posicions massa socials. A més, Baudelaire no creia verdaderament que Hugo fóra un bon poeta. Creia que els seus poemes eren maldestres. Al contrari, llegint Les flors del mal, Victor Hugo va sentir que es tractava d'un bon recull. Baudelaire va parlar pitjor d'Hugo en les seues cartes que en els seus escrits, i Victor Hugo no ho va saber.

Flaubert, si bé admirava el romàntic del 1830, desconfiava del «vell cocodril», de qui detestava les digressions filosòfiques, principalment d'Els miserables, indigestes. Baudelaire i Verlaine compartien aquest punt de vista com tots aquells que pensen que l'art i el compromís polític no han de ser barrejats.

En definitiva, Hugo va ser un home capaç d'exasperar els seus admiradors i de ser admirat pels seus enemics. No res més natural per a un mestre de l'antítesi...

Fins i tot, molt de temps després de la seua mort, Hugo continuarà, per la seua obra o els seus actes, a suscitar les reaccions més diverses: execració de Maurras, admiració de Mauriac, qui declarà l'any 1952: «A penes comença a ser conegut. Es troba al llindar de la seua vertadera glòria. El seu purgatori ha acabat.»[26]
Els dibuixos de Victor Hugo

Als nombrosos talents de l'escriptor cal afegir el del dibuix. Certament, l'artista plàstic no va eclipsar el poeta, però hom continua, no obstant això, descobrint el treball plàstic de Victor Hugo –a aquest, s'han consagrat nombroses i prestigioses exposicions en les darreres dues dècades (arran del centenari de la seua mort, l'any 1985, «Soleil d'Encre» al Petit Palais i «Dessins de Victor Hugo», plaça dels Vosgos, a la casa que ell va habitar sota la Monarquia de juliol; però també, més recentment, a Nova York, Venècia, Brussel·les, o Madrid).

Com a bon autodidacte, Hugo no dubta a emprar els mètodes més rústics o experimentals: barreja a la tinta el cafè, el carbó, la sutja de xemeneia; materials que aplica amb el cap d'un misto o amb les barbes d'una ploma.

Les seues obres són, en general, de petita mida, i se'n serveix de vegades per a il·lustrar els seus escrits (Els treballadors de la mar), de vegades per trametre-les als amics amb ocasió de llur aniversari o amb altra excusa. Aquest art, que va practicar tota la vida, el divertia.

Al principi, els seus treballs eren de factura més aviat realista; però amb l'exili i la confrontació mística del poeta amb la mar, van adquirir una dimensió gairebé fantàstica.

Aquesta faceta del talent d'Hugo no va passar desapercebuda per als seus contemporanis i li va valdre lloances, principalment de Charles Baudelaire: «No he trobat en els artistes que exposen al Saló la magnífica imaginació que flueix dels dibuixos de Victor Hugo com el misteri del cel. Parle dels seus dibuixos a tinta xinesa, ja que és massa evident que en poesia, el nostre poeta és el rei dels paisatgistes[27]».
Adaptacions

Les obres d'Hugo han donat lloc a innombrables adaptacions[28] al cinema, a la televisió o al teatre. Els més grans actors han lluitat per encarnar els herois de Victor Hugo, sobretot Jean Valjean, interpretat a França per Harry Baur, Jean Gabin, Lino Ventura o Gérard Depardieu.
Cinema

Hi ha prop d'una centena d'adaptacions cinematogràfiques de les seues obres, de les quals més d'una quarantena corresponen a Els miserables, seguida de prop per Nostra Senyora de París. La seua universalitat es fa palesa per la gran quantitat de cineastes de diferents països que han adaptat les seues obres: americans (1915, Don Cesar de Bazan, basat en Ruy Blas); anglesos, indis (Badshah Dampati, el 1953, adaptació de Nostra Senyora de París); japonesos (el 1950 Re Mizeraburu: Kami To Akuma: adaptació a l'ambient japonès, sota l'era Meiji); egipcis (ex.: 1978, Al Bo'asa, adaptació d’Els miserables); italians (1966, L'Uomo che ride, adaptació de L'home que riu), etc.

Cal afegir les pel·lícules inspirades en la vida de Victor Hugo, entre les quals L'Histoire d'Adèle H., de François Truffaut, pot ser que siga la més coneguda.
Televisió

S'hi han fet un gran nombre d'adaptacions, més o menys fidels. A França, va gaudir de gran èxit l'adaptació d'Els miserables de Robert Hossein (1985) amb Lino Ventura, Jean Carmet i Michel Bouquet.
Teatre

    Cromwell, (1827)
    Hernani, (1830)
    Marion de Lorme, (1831)
    Le Roi d'amuse, (1832)
    Lucrèce Borgia, (1833)
    Marie Tudor, (1833)
    Angelo, tyran de Padoue, (1835)
    Ruy Blas (Hugo), (1838)
    Les Burgraves, (1843)

Òpera

    Lucrezia Borgia, de Gaetano Donizetti, 1833, sobre Lucrèce Borgia.
    Il Giuramento, de Saverio Mercadante, 1837, sobre Angelo, tyran de Padoue.
    Ernani de Verdi, 1844, sobre Hernani.
    Rigoletto de Verdi, 1851, basada sobre el drama Le Roi s'amuse.

Contràriament al que sovint s'ha dit, Victor Hugo no era hostil a la posada en música dels seus poemes ni a l'adaptació operística de les seues obres de teatre, llevat de quan no s'indicava qui era l'autor de l'obra adaptada.[29]

El seu amic Franz Liszt va compondre diverses peces simfòniques inspirades en els seus poemes: Allò que s'escolta a la muntanya, basada en Les fulles de tardor, i Mazeppa, basada en Les orientals. Molts altres compositors[30] van musicar poemes seus, des de Bizet a Wagner passant per Camille Saint-Saëns o Fauré.
Comèdies musicals

    Els miserables, (adaptació d'Alain Boublil i Claude-Michel Schönberg) l'any 1980, ha esdevingut una de les més cèlebres comèdies musicals; representada en 29 països i en més de 200 ciutats, traduïda a 18 llengües i vista per 42 milions d'espectadors.
    Nostra Senyora de París, 1999 (adaptació de Luc Plamondon i Richard Cocciante).

Pel·lícules d'animació

Diversos èxits, entre els quals cal destacar El geperut de Notre-Dame (1996) (The Hunchback of Notre Dame, pels estudis Disney) o Els miserables (1979), pel·lícula japonesa de dibuixos animats.
Obres

    Odes i diverses poesies, 1822
    Noves Odes, 1824
    Bug-Jargal 1826
    Odes i balades, 1826
    Cromwell, 1827
    Els Orientals, 1829
    El darrer dia d'un condemnat, 1829
    Marion de Lorme, 1829
    Hernani, 1830
    Nostra Senyora de París, 1831
    Marion Delorme, 1831
    Les fulles de tardor, 1831
    El rei es diverteix, 1832
    Lucrecia Borja, 1833
    Maria Tudor, 1833
    Estudi sobre Mirabeau, 1834
    Literatura i filosofia mesclades, 1834
    Claude Gueux, 1834
    Angelo, 1835
    Els cants de crepuscle, 1835
    Les veus interiors, 1837
    Ruy Blas, 1838
    Els raigs i les ombres, 1840
    El Rhin, 1842
    ELs Burgraves, 1843
    Napoleó el menut, 1852
    Els càstigs, 1853
    Cartes a Lluís Bonaparte, 1855
    Les contemplacions, 1856
    La llegenda dels segles (Primera sèrie), 1859
    Els miserables, 1862
    William Shakespeare, 1864
    Les cançons dels carrers i els boscos, 1865
    Les travailleurs de la mer, 1866
    París-Guia, 1867
    L'home que riu, 1869
    L'any terrible, 1872
    Noranta-tres, 1874
    Els meus fills, 1874
    Actes i paraules - Abans de l'exili, 1875
    Actes i paraules - Durant l'exili, 1875
    Actes i paraules - A partir de l'exili, 1876
    La llegenda dels segles (nova sèrie), 1877
    L'art de ser avi, 1877
    Història d'un crim - 1a part, 1877
    Història d'un crim - 2a part, 1878
    El Papa, 1878
    Religions i religió, 1880
    L'asne, 1880
    Les Quatre Vents de l'esprit, 1881
    Torquemada, 1882
    Série complémentaire de la Légende des Siècles, 1883
    L'Archipel de la Manche, 1883
    Obres pòstumes
    Teatre en llibertat (1886)
    La Fin de Satan , 1886
    Coses vistes - 1ª serie, 1887
    Toute la Lyre, 1888
    Alps i Pirineus, 1890
    Déu, 1891
    França i Bèlgica, 1892
    Toute la Lyre (nueva serie) (1893)
    Correspondència - I Volum, 1896)
    Correspondència - II Volum, 1898)
    Les Années funestes, 1898
    Coses vistes - 2ª serie, 1900
    Post-scriptum de ma vie, 1901
    Dernière Gerbe, 1902
    Mille Francs de récompense, 1934
    Océan. Tas de pierres, 1942
    Pierres, 1951
    Mélancholia

Obra pictòrica de Victor Hugo

    Castell Schengen (1871)

    Capvespre (Jersey 1853-1855)

    Ciutat amb el pont de Tumbledown (1847)

    Polp amb les inicials V. H. (1866)

    El far

Cronologia breu
[mostra]
Vegeu aquesta plantilla
Cronologia de la vida de Victor Hugo


Referències i notes

"Real-life Quasimodo uncovered in Tate archives", Roya Nikkhah, The Daily Telegraph, 15 Aug 2010
Victor Hugo narrat per un testimoni de la seua vida, Adèle Hugo, 1863. La frase hauria estat escrita sobre un quadern escolar. L'hauria escrit després d'un concurs de poesia que no va guanyar - el jurat no va creure que un individu tan jove podia haver escrit un poema con el presentat.
Journal Politique et Littéraire de Toulouse et de la Haute-Garonne, Dilluns 8 de maig de 1820
Victor Hugo / Juliette Drouet, 50 anys de cartes d'amor 1833-1883 : Cartes de l'aniversari, presentació de Gérard Pouchain, prefaci de Marie Hugo, Col·lecció « Écrits », 2005. Vegeu també Exposició de la BNF, manuscrit d'Hugo anotat com : La data d'aniversari del 16 de febrer, serà a partir d'ara festejada amb un missatge de Victor Hugo al petit llibre roig de Juliette, batejat el « Llibre de l'Aniversari ».
Les Contemplacions, Llibre V - En marxa, « Escrit l'any 1846 ».
Actes et paroles - Pendant l'exil, 1859, I. « L'amnistie. »
Les Châtiments, « Ultima verba »
(en francès) Document : acta de defunció de Victor Hugo
« El 2 d'agost de 1883, Victor Hugo havia tramès a Auguste Vacquerie, en un sobre obert les línies testamentàries següents, que constituïen les seues últimes voluntats per a l'endemà de la seua mort: Done cinquanta mil francs als pobres. Desitge ser portat al cementeri en el seu cotxe fúnebre. No vull l'oració de les esglésies; demane una pregària per totes les ànimes. Crec en Déu. » Actes et paroles - Depuis l'exil 1876-1885, 1885, I. «Mort de Victor Hugo», Extret del Rappel.
Les Misérables. Dictionnaire des oeuvres. Laffont Bompiani
Odes et Ballades, Llibre segon, « La història »
Les Contemplacions, Prefaci.
La llegenda dels segles, Prefaci.
Michel Winock et Pascal Gélinet, 2000 ans d'histoire a France Inter, dimecres 29 d'agost de 2007
Actes et paroles - Pendant l'exil, III. « Déclaration à propos de l'Empire ».
Actes et paroles - Depuis l'exil, Deuxième partie : de l'expulsion de Belgique à l'entrée au sénat, París, XVI. « La libération du territoire. »
Actes et paroles - Depuis l'exil, Brussel·les, IV. « À MM Meurice et Vacquerie. »
Noia 64 mimetypes pdf.pngPDFNota del 21 de maig de 1871 citat per Annette Rosa a Victor Hugo, l'éclat d'un siècle, Editions Messidor, 1985 .
Victor Hugo
Obres completes de Victor Hugo, Actes et paroles - Avant l'exil 1841-1851, Cambra dels Pars (1845-1848), « II. Consolidació i defensa del litoral. »
Tota la lírica - nova sèrie, LXVIII, « Collabore avec Dieu ».
Vegeu el seu discurs del 1879 al banquet de commemoració de l'abolició de l'esclavitud a wikisource : Victor Hugo, Actes et paroles. depuis l'exil. 1879. (II. Discours sur l'Afrique)
Franck Laurent, Victor Hugo face à la conquête de l'Algérie, Paris, Maisonnneuve & Larose, coll. « Victor Hugo et l'Orient », n°6, 2001. (Noia 64 mimetypes pdf.pngPDFCompte-rendu de l'ouvrage de Franck Laurent et entretien avec son auteur par Christiane Chaulet Achour)
Cf. L.F. Hoffmann, Victor Hugo, les noirs et l'esclavage
Actes et paroles - Pendant l'exil, 1859, II. « John Brown ».Cf l'article de -F. Hoffmann, Victor Hugo, John Brown et les Haïtiens.
Mauriac respon a una enquesta de la revista « Liberté de l'esprit» amb ocasió del cent-cinquantenari del naixement d'Hugo. Adpf, « Hugo et ses contemporains ».
Baudelaire, Curiosités esthétiques (1868) - IX. Salon de 1859. « Cartes al Sr. Director de la revue française VIII. »
Noia 64 mimetypes pdf.pngPDF Filmografia selecta a la plana de la BNF.
« Mai s'ha trobat la famosa fórmula que se li atribueix : « Prohibit deixar música al peu dels meus versos ». Sens dubte ell no era més hostil que això a la posada en música dels seus textos, com dóna testimoni La Esmeralda de Louise Bertin.» Arnaud Laster, Groupe Hugo, séance du 25 janvier 1997
(en francès) Victor Hugo adaptat pels grans compositors clàssics
Johann Wolfgang von Goethe
(S'ha redirigit des de: Goethe)
L'abreviació botànica estandarditzada per citar un tàxon descrit per aquest autor és “Goethe” [1]
Blank Canvas on Transparent Background.pngQuill and ink transparent.svg
Johann Wolfgang von Goethe
Goethe (Stieler 1828).jpg
Retrat de Goethe
Naixement 	28 d'agost de 1749
Frankfurt del Main
Mort 	22 de març de 1832 (als 82 anys)
Weimar, Saxònia-Weimar-Eisenach
Nacionalitat 	Alemanya
Ocupació 	Poeta, novel·lista, assagista, dramaturg, filòsof natural, diplomàtic, funcionari
Període en actiu 	Romanticisme
Influències de 	Gellert, Hafez, Herder, Homer, Ossian, Klopstock, Lessing, Jean-Jacques Rousseau, Shakespeare, Friedrich von Schiller, Spinoza, Winckelmann, Eduard Franz Genast
Va influir a 	Iqbal, Lamarck, Darwin, Hegel, Schelling, Schopenhauer, Carlyle, Kierkegaard, Nietzsche, Nikola Tesla, Turguénev, Steiner, Mann, Hesse, André Gide, Cassirer, Jung, Spengler, Wittgenstein, Grass, Ikeda, Grigol Robakidze
Obra
Moviment 	Sturm und Drang i Classicisme de Weimar
Signatura

Johann Wolfgang von Goethe [ʝoˌɦan ˌvɔlfg̊aŋ fɔn ˈgøːtʰə] (Frankfurt del Main, 28 d'agost del 1749 - Weimar, 22 de març de 1832) va ser un pensador i literat alemany, funcionari de la Cort de Weimar. La seva producció literària abasta des de la poesia, la novel·la fins al teatre i l'assaig. A més, és l'iniciador del corrent literari alemany conegut com a Sturm und Drang (Tempesta i impuls), precursor del romanticisme alemany.

Va estudiar Dret i es va interessar per altres branques del coneixement com ara la geologia, la química o la medicina, que el van portar al descobriment de l'os intermaxil·lar. També es va interessar per la botànica i va publicar un assaig sobre la metamorfosi de les plantes: Versuch die Metamorphose der Pflanzen zu erklären (1790). En aquest, intenta establir una teoria general sobre la morfologia dels vegetals reconeixent l'analogia de la forma dels cotiledons, de les flors o les fulles. També féu un esbós d'una teoria de l'evolució entre els vegetals i en relacionà la morfologia amb filogènesi, visions molt avançades en la seva època.

La seva posició a la Cort de Weimar, en què va entrar l'any 1775 al servei de Carles August, hereu del ducat de Saxònia-Weimar, i on va fixar la seva residència fins a la seva mort, li va permetre realitzar nombrosos viatges i relacionar-se amb l'alta aristocràcia i personatges cabdals com Napoleó, Ludwig Van Beethoven, Friedrich von Schiller o Herder.

A més a més, l'any 1782, el mateix duc Carles-Augst es va encarregar d'afegir la partícula von al seu cognom, fet que provocà protestes dins la noblesa, ja que en fer-ho passà a formar part de la cort amb un càrrec equiparable als dels ministres, tots de la noblesa.

En vida, va gaudir de fama, respecte, prestigi i admiració i, gràcies a la seva reputació, van ser molts els joves que, en la maduresa de Goethe, s'hi volien apropar i conèixer-lo personalment.

En el camp de la música, són innombrables els poemes de Goethe, convertits en lieder per compositors de totes les èpoques.

Contingut

    1 Biografia
        1.1 Orígens i joventut (1749-1765)
        1.2 Estudis i primeres obres (1765-1775)
        1.3 Weimar (1775-1786)
        1.4 El viatge a Itàlia (1786-1788)
        1.5 Weimar (1788-1805)
        1.6 Weimar (1805-1832)
    2 Obra literària
    3 Goethe i les arts
        3.1 Goethe i el dibuix
        3.2 Goethe i la música
            3.2.1 Goethe llibretista
    4 Obra científica
        4.1 Biologia
        4.2 Zoologia i osteologia
        4.3 Òptica
    5 Religió
    6 Obres
    7 Traduccions
    8 Bibliografia
    9 Notes
    10 Enllaços externs

Biografia
Johann Wolfgang von Goethe
Edició del Faust del 1915
Orígens i joventut (1749-1765)
Casa natal de Goethe a Frankfurt, Alemanya (Großer Hirschgraben), reconstruïda després de la Segona Guerra mundial.
Johann Wolfgang von Goethe

La Goethe era una vella família d'artesans originaris de Turíngia, que vivien, quan va nàixer Johann Wolfgang, en una casa de Frankfurt del Main, avui dia anomenada Goethe-Haus. A Johann Caspar Goethe (1710-1782), son pare, qui va consagrar gran part de la seua vida a la creació d'un Gabinet d'Història natural i a una col·lecció de quadres, no li calia en absolut exercir cap professió a banda de les seues activitats d'aficionat i de l'educació dels seus fills, ja que havia comprat un títol de conseller imperial. Home cultivat, va viatjar a Itàlia (el seu fill, per altra banda, recordarà aquest viatge, en Poesia i veritat, per una góndola que va portar de Venècia), i va escriure'n un diari de viatge que no seria publicat fins a l'any 1932. La mare de Goethe, Catharina Elisabeth Goethe, nascuda a Textor (1731-1808), procedia de la noblesa de la cort. Filla d'un "Schultheiß", es va casar als 17 anys amb el conseller Goethe, que llavors tenia 38 anys. Però Johann Wolfgang no era en absolut dòcil; per això, la relació que va mantenir amb els seus pares sovint es va revelar conflictiva, principalment per l'extrema severitat de son pare.

Dels nombrosos infants del matrimoni, només Johann Wolfgang, el menut, i la seua germana Cornelia Friderike Christina (nascuda el 7 de desembre del 1750), van sobreviure, malgrat una verola que va estar a punt d'endur-se'l l'any 1758.

La seua educació humanística rigorosa (va estudiar diverses llengües, i principalment el grec clàssic, el llatí, el francès, l'anglès, l'hebreu, però també la major part de les ciències comunes de l'època, la dansa, l'equitació, l'esgrima...) va ser fonamentalment a càrrec de son pare, home sever que va fer que Goethe s'estimés més la companyia de sa mare. La relació que va mantenir amb els seus progenitors, i sobretot amb son pare, era conflictiva i es veia agreujada pel fet que el jove Goethe no gaudia d'un caràcter jovial. Tanmateix, els estudis, sembla que el van transformar: de conflictiu passà a ser un jove model, va aprendre amb una gran facilitat, s'apassionà pel dibuix i, amb grans dificultats, va intentar estudiar música.

La Guerra dels Set Anys va suposar per a ell l'oportunitat de descobrir la civilització francesa: un oficial francès, el comte de Thorane, es va instal·lar a la casa dels Goethe l'any 1759, mentre l'exèrcit francès estava acampat a Frankfurt.

Thorane i el pare de Goethe van fer amistat, ajudats pel fet que aquest donava suport als francesos des de la Batalla de Rossbach, amb gran escàndol del seu sogre, Textor.[2] Gràcies a les bones relacions que van mantenir, el jove Goethe va poder assistir a la coronació del rei dels romans Josep II l'any 1764.
Estudis i primeres obres (1765-1775)

A la seua ciutat natal, Frankfurt del Main, es va enamorar de la jove i bella Lili Schoenemann.

Va estudiar dret a Leipzig entre 1765 i 1768 i a Estrasburg entre 1770 i 1771. Allà, hi va conèixer Johann Gottfried Herder, i va tenir un afer amorós amb Frédérique Brion. L'any 1772, va obtenir el títol de doctor; va tornar a Frankfurt de maig a setembre, on va ser nomenat advocat de la cort imperial i esdevingué magistrat a Wetzlar.

L'any 1773, recomença a escriure. En el curs d'un viatge amb Basedow i Lavater al llarg del riu Lahn, va escriure, davant del castell fort de Lahneck, el poema Geistesgruss, que posteriorment seria traduït al francès per Madame de Staël.
Weimar (1775-1786)

L'any 1775, es va instal·lar a Weimar com a funcionari de la cort del duc Carles August i, posteriorment, com a conseller secret de legació, a partir del 1776. Tres anys més tard, va ser nomenat Comissari de Guerra, abans de ser ennoblit l'any 1782 i que li fóra confiada la direcció de les finances de l'estat. Va establir una relació platònica amb Charlotte von Stein, set anys major que ell, que va durar deu anys. Ell li va escriure 1.700 cartes.

Durant aquesta època, va escriure dos grans drames, primer redactats en prosa i després transcrits en pentàmetres iàmbics: Ifigènia a Tàurida i Torquato Tasso. El 3 de setembre del 1786, va abandonar Carlsbad (actualment Karlovy Vary, a la República Txeca), on estava fent una cura i va visitar en secret Itàlia, amb l'objectiu que ningú no pogués amoïnar-lo en allò que ell considerava un dels seus somnis més cobejats, la descoberta d'un país del qual tant li havia parlat son pare.
El viatge a Itàlia (1786-1788)
Goethe a la campagna romana (Tischbein, 1786)
« 	A Itàlia! A Itàlia! París serà la meua escola, Roma la meua universitat. Perquè, de fet, és una universitat per a qui l'ha contemplada completament. 	»
— Johann Wolfgang von Goethe, 1770

Fent breus etapes a Verona, Vicenza, Pàdua i després d'una estada de dues setmanes a Venècia, Ferrara, Bolonya, Florència i Perusa, Goethe arriba a Roma el 29 d'octubre del 1786. Va decidir instal·lar-se al número 18 de la via del Corso. Hi va freqüentar artistes alemanys com ara Tischbein, qui va pintar el seu retrat més cèlebre l'any 1787, així com la pintora Angelika Kauffmann i italians com el gravador Giovanni Volpato. De març a juny del 1787, Goethe va visitar el sud de la península Itàlica i Sicília, acompanyat per Christoph Heinrich Kniep, pintor i gravador encarregat d'il·lustrar el viatge. Després d'una petita aturada a Nàpols, va arribar a Palerm el 2 d'abril, després d'un viatge en mar difícil (Goethe suportava malament els viatges per mar) de quatre dies. L'estada a Sicília el va impressionar vivament: «Sense Sicília, Itàlia no ens sembla un quadre acabat; és ací on, en efecte, es troba la clau de tot».[3] L'atmosfera mediterrània li va inspirar el començament d'una tragèdia titulada Nausicaa, de la qual no arribarà a escriure més que un grapat d'escenes. Va visitar-hi nombrosos temples i ruïnes antigues (Segesta el 20 d'abril, Agrigent el 24 d'abril, el teatre de Taormina el 7 de maig), però no va mostrar gens d'interès en els altres vestigis —bizantins, àrabs o gòtics— de l'illa. En efecte, com ha dit Jean Lacoste: «Com no podia visitar Grècia a causa de l'ocupació otomana, el poeta va trobar a Sicília la Gran Grècia de l'antiguitat, la possibilitat d'acostar-se el més possible a l'origen grec, al model grec, sense estar vertaderament en presència d'aquella, segons una aproximació indirecta que serà la de Heidegger anant a Provença a retrobar una Grècia oblidada, o l'oblit de Grècia».[4]

En una carta datada el 3 de desembre del 1786, és a dir, només tres mesos després de la seua partença, Goethe veia ja en aquell viatge «una vertadera renaixença... Un segon naixement».[5]
Weimar (1788-1805)

Dos anys més tard, va tornar a Weimar, on va ser nomenat ministre del duc i es va instal·lar amb Christiane Vulpius (1765-1816), procedent de la petita burgesia, una florista amb qui finalment es casarà l'any 1805. Van tenir cinc fills, dels quals l'únic que va sobreviure va ser Julius August Walther von Goethe (1789-1830). Aquesta relació no legalitzada amb Christiane va suposar un gran escàndol a Weimar. Goethe va legitimar el seu fill l'any 1800.

L'any 1791, va ser nomenat director del nou Teatre de la Cort Gran-Ducal, responsabilitat que ocuparia fins al 1817. Cansat de la banalitat i el provincianisme de la cort ducal, va intentar fugir-ne, però no va poder fer-ho d'una altra manera que acompanyant el duc de Saxe-Weimar, oficial de l'exèrcit prussià, l'any 1792, amb ocasió de la Batalla de Valmy. En aquesta ocasió, va tenir el fort sentiment de la gran novetat que suposava la Revolució Francesa, declarant així en la seua Campanya de França: «Avui s'obre una nova era per a la història del món».

L'any 1794, va fer-se amic de Schiller. Es coneixien des de l'any 1788 (data del retorn d'Itàlia de Goethe), però fins aleshores no es tenien massa simpatia. Goethe se sentia molt allunyat de les preocupacions del dramaturg rousseauista, mentre que Schiller temia que Goethe arribés a fer-li ombra. L'encontre definitiu va ser al juliol del 1794 per mitjà d'amics comuns. Curiosament, no van parlar de literatura, sinó de ciències naturals i filosofia, que aleshores es trobaven entre les principals preocupacions de Goethe. A aquesta entrevista, va seguir una cèlebre correspondència entre tots dos poetes alemanys. Goethe va participar l'any 1795 en la revista Les Hores, i hi va fer publicar els Diàlegs d'emigrats alemanys, dels quals forma part el cèlebre conte Märchen, posteriorment titulat La serp verda.

Schiller va morir l'any 1805, i provocà el que alguns consideren una tercera etapa en la vida de Goethe.
Weimar (1805-1832)

L'any 1808, va trobar-se Erfurt, arran del congrés celebrat en aquesta ciutat, amb Napoleó Bonaparte, qui el va condecorar amb la Legió d'Honor.

Tot i que el filòsof Schopenhauer hi era present, no s'hi va reunir, i hagué d'esperar l'any 1813, en què es van trobar per discutir de la teoria dels colors elaborada per Goethe.

Visitant assidu del saló literari organitzat per Johanna Schopenhauer, mare del filòsof, va tenir oportunitat de conèixer-hi artistes i filòsofs, com ara Heinrich Reiss i el pintor Füssli.

L'any 1814, va enamorar-se de Marianne von Willemer. El 1822, havent passat sis anys des de la mort de la seua muller, va demanar matrimoni a Ulrike von Levetzow (de 16 anys), que el va refusar (ell tenia 73 anys!). Va acabar la seua vida reconegut com el «savi de Weimar», freqüentat, cortejat i adulat pel conjunt dels ambients literaris europeus (i ben especialment per Carlyle).

Va morir el 22 de març del 1832, és a dir, tan sols un mes després d'haver finalitzat la segona part del Faust. Les seues darreres paraules després d'una misteriosa "W" que va traçar en l'aire, van ser: «Mehr Licht! Mehr licht!» («Més llum! més llum!»), interpretades de manera ben diferent. Alguns hi han vist la desesperació d'un gran home per no haver pogut abastar prou coneixements durant la seua vida, mentre que d'altres, com per exemple Friedrich von Müller, les han considerades simplement una petició perquè li obrissin la finestra i poder tenir encara l'ocasió de contemplar la llum del dia.
Obra literària
Impremta moderna al Walk of Ideas de Berlín, Alemanya, construït l'any 2006 per a commemorar la invenció de la impremta de tipus mòbils per Johannes Gutenberg.

Les obres més importants de Goethe després d'instal·lar-se a Weimar van ser la seua tragèdia Götz von Berlichingen (1773), que va ser la primera obra que li va aportar el reconeixement del públic, i la novel·la Els sofriments del jove Werther (1774), que li va suposar una enorme fama com a escriptor del corrent Sturm und Drang, que va marcar la primera fase del romanticisme —de fet, aquesta novel·la es considera com el detonador que va posar en marxa el moviment, i pot ser sense cap dubte considerada com un dels primers best-seller de tot el món; va ser, al llarg de la seua vida, l'obra amb la qual els seus contemporanis l'associaven.

Durant l'època de Weimar, abans de conèixer Friedrich von Schiller, va començar Anys d'aprenentatge de Wilhelm Meister, va escriure els drames Ifigènia a Tàurida, Egmont, Torquato Tasso i la faula Reineke Fuchs.

Durant l'època de la seua amistat amb Schiller, va continuar escrivint Wilhelm Meister, l'Idil·li de Hermann i Dorothea, i les Elegies romanes.

En el seu darrer període, entre la mort de Schiller, l'any 1805, i la seua pròpia mort, van aparèixer Faust (primera part), Les afinitats selectives, el Divan occidental-oriental (un recull de poemes en estil persa, influït per l'obra d'Hafez), l'obra autobiogràfica Poesia i veritat, que cobreix la primera part de la seua vida i acaba amb el seu trasllat a Weimar; el seu Viatge a Itàlia, i una sèrie de tractats d'art. Les seues obres van gaudir d'una immediata influència en els cercles artístics i literaris.

Faust, segona part va ser finalitzat l'any de la seua mort i va ser publicat pòstumament.

Durant els últims anys de la seva vida, Goethe va tenir com a secretari personal Johann Peter Eckermann (1792-1854), que va fer possible la publicació de les obres completes de Goethe en 40 volums (1839-1840). A més a més, va escriure Converses amb Goethe (3 volums, 1836-1848), llibre que recull amb fiabilitat els anys de vellesa d'aquesta personalitat contradictòria i universal.
Goethe i les arts
Goethe i el dibuix
Pintura de Gœthe datada el 14 de desembre de 1807

Durant molt de temps, Goethe es va esforçar a desenvolupar allò que ell anomenava el seu petit talent, fonamentalment en el curs del seu Viatge a Itàlia, pel contacte amb pintors experimentats com ara Tischbein. Va conrear essencialment el gravat de paisatge, i rarament va atrevir-se amb el retrat. En un petit text de 1821 va manifestar:
« 	He pensat des de fa temps que sovint em referisc al dibuix en les meues confessions, en les informacions que he donat sobre la meua vida, tot i que hom podria preguntar-se, i no sense raó, per què no ha pogut sortir res vertaderament satisfactori des del punt de vista artístic d'aquests esforços repetits i d'aquesta permanent predilecció d'aficionat. 	»
Goethe i la música
Goethe llibretista

Durant molt de temps, Goethe va pensar a dedicar-se a escriure llibrets d'òpera. En va escriure 20 texts i esbossos d'obres líriques, cosa que suposa una cinquena part de la seua producció dramàtica global.[6] Don Giovanni de Mozart, constituïa segons ell l'ideal immillorable cap al qual tota òpera havia de tendir. Així, en una conversa amb Eckermann el 12 de febrer del 1829, va exclamar que la música del seu Faust hauria de tenir l'estil del Don Giovanni, i que, de fet, només Mozart l'hauria pogut compondre.[7] Per altra banda, Mozart va obsedir Goethe fins a tal punt que va arribar a redactar una segona part de La flauta màgica".[8]

En la seua joventut (1777), abans de l'estrena de Don Giovanni (1787), Goethe va redactar dos llibrets: Erwin und Elmire, una opereta inspirada en El vicari de Wakefield, cèlebre novel·la anglesa d'Oliver Goldsmith, a la qual va afegir un poc d'intriga sentimental a l'estil del Werther,[9] i Lila, acompanyada de cants i danses populars. Després, l'any 1779, va entaular correspondència amb el compositor alemany Philipp Christoph Kayser, i en sorgí una col·laboració que donaria com a resultat un singspiel, Broma, truc i venjança (Scherz, List und Rache), que va constituir, en la seua estrena l'any 1784, un fracàs total. El problema de tots tres llibrets consisteix en el fet que «Goethe, que no és músic, reconeix innecessàriament al llibret una anterioritat en el temps».[10] Considera la música com a ornament del text, i no el text com a un pretext de la música. Així, es troba als antípodes de la cèlebre fórmula italiana «prima la musica, poi la parole», cosa que li impedeix desenvolupar una relació pregona amb els músics, que com en el cas de Mozart amb El rapte en el serrall s'estimen més llibrets mediocres si poden modificar-los a voluntat. Un nou inconvenient va tancar per un temps la seua activitat com a llibretista: l'any 1786, va mamprendre una adaptació d'una comèdia de Friedrich Wilhelm Gotter, El secret conegut per tots (Das öffenliche Geheimnis), al seu torn inspirada en Segreto publico, de Carlo Goldoni. Es tractava d'una adaptació molt lliure perquè Goethe havia decidit emprar nombrosos elements de Les noces de Fígaro, de Beaumarchais. Però com l'1 de maig del 1786 es va estrenar Les noces de Fígaro de Mozart, amb un èxit aclaparador, Goethe es va convèncer d'abandonar la seua obra, que no podia fer la competència a la de Mozart i Lorenzo da Ponte. «Mozart havia precedit, per segona vegada, Goethe, produint una obra mestra incontestable» indica Dietrich Borchmeyer, estudiós de Goethe.[11]

Encara va fer-ne tres intents més, amb tres òperes que va fer representar Weimar a principis de la dècada del 1790: Die theatralischen Abenteuer/Les aventures teatrals (1790-91), Die veretelten Ränke/Les intrigues frustrades i, sobretot, Circe (1790-94). Totes tres són adaptacions a l'alemany d'òperes italianes: les dues primeres de Domenico Cimarosa (L'Impressario in angustie i Le trame deluse) i, quant a Circe, prové de La Maga Circe, de Pasquale Anfossi. Goethe, que tenia aquesta darrera òpera en bastant alta estima ("eine immer erfruliche Oper", "Una òpera sempre agradable"), li va assegurar una certa popularitat escrivint en els seus annals del 1791 que havia estat composta per Cimarosa i Mozart (Mit Cimarosa's und Mozart's Musik). Però, de fet, simplement s'havien afegit quatre àries de Mozart, extretes del Schauspieldirektor (1786), pràctica molt habitual en l'època, quan encara no hi havia drets d'autor.[12]
Obra científica
Goethe a l'edat de 70 anys (Joseph Karl Stieler, 1828)
Biologia

Goethe es va interessar per la botànica i va arribar a publicar un assaig sobre la metamorfosi de les plantes: Versuch die Metamorphose der Pflanzen zu erklären (1790). En aquesta obra, intenta establir una teoria general sobre la morfologia dels vegetals, reconeixent-ne l'analogia de certes formes, com ara els cotiledons, la forma de les flors o de les fulles. També va esbossar una teoria de l'evolució en els vegetals, lligant la morfologia i la filogènesi. Aquesta era una aproximació molt avançada respecte de les idees generalment sostingudes en l'època. D'aquesta manera, Goethe va ser un dels primers (i probablement el primer) a emprar el terme metamorfosi en botànica.

Les preocupacions de Goethe en aquest camp eren sobretot filosòfiques. Volia identificar l’Urspflanze, és a dir, la planta original.

L'arbre fetitxe de Goethe era el Ginkgo biloba —també ho és de Weimar, on fins i tot té dedicat un museu. Cal dir també que la ciutat d'Estrasburg està plena de ginkgos: hi ha un exemplar molt vell al jardí de la Plaça de la República, en diversos parcs i a les avingudes.
Zoologia i osteologia

Goethe també va publicar estudis sobre osteologia, i hom li deu el descobriment de l'os intermaxil·lar humà.
Òptica
Espectre visible

Goethe va fer una teoria important sobre la percepció del color, en l'àmbit de l'òptica. L'any 1810, va proposar-ne una categorització en el seu Tractat dels colors: colors fisiològics, físics i químics, molt abans dels treballs d'Eugène Chevreul publicats l'any 1839. Hi fa intervenir les nocions d'harmonia, de contrast i de diferència cromàtica. La seua teoria del color es basa en l'observació dels "objectes en la llum", segons la seua expressió.

S'estén sobre la percepció visual i afirma la nostra diferenciació quant a la perspectiva dels elements verticals i horitzontals, que fa semblar més curts els primers que els segons (una muntanya de 3.000 m d'altitud sembla menor que una distància vers un objecte situat a 3.000 m de distància; o la percepció deformada o oval de la lluna baixa sobre l'horitzó).

La forma com Goethe entenia els colors era diferent de com l'entenia Newton, i això va fer que la majoria de científics optessin per la teoria de Newton del segle anterior (1704). En particular, l'afirmació de Goethe que els colors sorgien de la interacció entre la llum i la foscor va fer que la majoria de físics la consideressin no científica. Però Goethe és coherent amb la seva obra en aquest sentit: rebutja la matematització dels fenòmens naturals que s'havia anat implantat des del cartesianisme i opta per una comprensió diferent, de tipus més filosòfic, d'acord amb l'esperit general del romanticisme.
Religió

Nascut en el si d'una família luterana, la fe primerenca de Goethe es va veure sacsejada per la notícia d'esdeveniments com ara el terratrèmol de Lisboa del 1755 i la Guerra dels Set Anys. Al juliol del 1782, es va descriure com "no anticristià", ni acristià, però decididament no cristià".[13] En el seu epigrama venecià 66, Goethe relaciona quatre coses que no li agradaven: "el fum de tabac, els insectes, l'all i les creus".[14][15] En el llibre Converses amb Goethe, del secretari de Goethe, Eckermann, però, Goethe és retratat com un entusiasta sobre el cristianisme, Jesús, Martí Luter i la Reforma protestant, i hi descriu el cristianisme com "l'última religió".[16][17]

El seu punt de vista més espiritual es va desenvolupar entre el panteisme (fortament influenciat per Spinoza), l'humanisme, i diversos elements de l'esoterisme occidental, com es pot veure més vívidament en la part II de Faust. D'acord amb Nietzsche, "Goethe tenia una mena de quasi felicitat i un fatalisme confiat, que té fe que només en la totalitat; tot es redimeix i sembla bo i justificat.".[18]
Obres

Entre les seves obres cal destacar:

    Götz von Berlichingen (1773)
    Werther (1774)
    Wilhelm Meisters Lehrjahre (1795) – Anys d'aprenentatge de Wilhelm Meister
    Faust (1807) (la segona part acabada l'any 1831)
    Die Wahlverwandtschaften (1809) – Les afinitats electives
    Proserpina (Weimar, 1778), monodrama menor que musicà Karl von Siegmund Seckendorf

La seva producció poètica es troba actualment en diverses edicions.
Traduccions

    Johann Wolfgang von Goethe: Les afinitats electives. Traducció de Carme Gala. Barcelona: Edicions Proa, 1991 (Col·lecció «A tot vent» Nº 291). ISBN 84-7739-167-X.

    Johann Wolfgang von Goethe: Les afinitats electives. Traducció de Carme Gala. Barcelona: Grans Èxits (sota llicència d’Edicions Proa), 1996 (Col·lecció «Grans Èxits Mundials» Nº 11). ISBN 84-8241-040-7.

    Johann Wolfgang von Goethe: Les desventures del jove Werther. Traducció directa de l'alemany per Joan Alavedra. Barcelona: Editorial Selecta, 1967(3) (Biblioteca Selecta. Volum Nr. 404. Traduccions, XXXVI).

    Johann Wolfgang von Goethe: Les desventures del jove Werther. Traducció de l'alemany de Joan Alavedra. Barcelona: Editorial Selecta-Catalònia, 1987 (Col·lecció «Club de Butxaca», Nr. 56). ISBN 84-7667-022-2.

William Shakespeare
(S'ha redirigit des de: Shakespeare)
Blank Canvas on Transparent Background.pngQuill and ink transparent.svg
William Shakespeare
Shakespeare.jpg
El retrat Chandos, d'artista i autenticitat encara per confirmar. Es troba al National Portrait Gallery de Londres.
Naixement 	batejat el 26 d'abril de 1564
Stratford-upon-Avon, Warwickshire, Anglaterra
Mort 	23 d'abril de 1616
Stratford-upon-Avon, Warwickshire, Anglaterra
Ocupació 	Dramaturg, poeta, actor
Influències de 	Bíblia, llatins, novelles italianes,[1] clàssics (Plutarc, Ovidi)[2][3] Xenofont d'Efes,[4] Geoffrey Chaucer,[5] Christopher Marlowe,[5] Arthur Brooke, George Peele,[6] Saxo Grammaticus.[7]
Va influir a 	poetes romàntics i pintura prerafaelita;[8] Thomas Hardy,[9] William Faulkner,[10] i victorians (com ara Charles Dickens).[11] Schopenhauer,[12] Sigmund Freud,[13] i d'altres.
Obra
Moviment 	Teatre anglès del Renaixement
Signatura
La residència a Stratford, coneguda com el lloc de naixement de Shakespeare (tot i que és incert). Es diu que el poeta i dramaturg hauria nascut a l'habitació amb les finestres a quadres.
Signatura de Shakespeare (By me William Shakespeare)

William Shakespeare (Stratford-upon-Avon, batejat el 26 d'abril de 1564 del calendari julià[nb 1] - 23 d'abril de 1616 del calendari julià; 3 de maig de 1616 del calendari gregorià)[nb 2] fou un dramaturg, poeta i actor anglès, considerat un dels més grans de la literatura universal.

La "New Encyclopaedia Britannica" assenyala que "molts el consideren el dramaturg més gran de tots els temps. Les seves obres [...] es representen més vegades i en major nombre de nacions que les de qualsevol altre escriptor".

Les obres de Shakespeare han estat traduïdes a les principals llengües i les seves obres dramàtiques continuen representant-se per tot el món. A més, moltes cites i neologismes de les seves obres han passat a formar part de l'ús quotidià, tant en anglès com en altres llengües. Amb el pas del temps, s'ha especulat molt sobre la seva vida, qüestionant la seva sexualitat, la seva afiliació religiosa i, àdhuc, l'autoria de les seves obres.

Contingut

    1 Biografia
    2 Trajectòria
    3 La poesia
        3.1 Els sonets
    4 Shakespeare a través del temps
    5 Polèmiques sobre Shakespeare
    6 Obres
    7 Shakespeare a la pantalla
    8 Notes
    9 Referències
    10 Bibliografia
        10.1 Obres de l'autor
        10.2 Sobre l'autor i la seva obra
    11 Vegeu també
    12 Enllaços externs

Biografia

Els seus pares, John Shakespeare i Mary Arden van tenir vuit fills, dels quals Shakespeare n'era el tercer i el primer home de la família. John Shakespeare era comerciant de llanes, pells i guants, a més de corredor de finques i posteriorment administrador de l'Ajuntament.

William assistí durant sis mesos a l'escola primària i, a partir dels deu anys, a l'escola secundària on li ensenyaren autors llatins. Més tard, la seva família va tenir un declivi econòmic, per la qual cosa Shakespeare no va poder cursar estudis universitaris. Al 1582, a l'edat de 18 anys, es va casar amb Anne Hathaway de 26 anys, amb qui va tenir una filla i dos bessons. El 1587 Shakespeare va començar a treballar a Londres com a actor de teatre. La seva primera obra literària va ser un poema eròtic titulat Venus i Adonis, que data de 1593. Aviat va arribar la pesta i els teatres es van haver de tancar durant prop de dos anys. És llavors quan el comte de Southampton, Henry Wriothesly passa a ser el seu protector i molt probablement l'acull durant aquest període. Amb la reobertura dels teatres, el 1594, Shakespeare s'associa a la companyia de Lord Chamberlain, cosí de la reina. A partir d'aquest moment, Shakespeare obtindrà tot un seguit d'èxits, que els seus contemporanis de major nivell cultural van rebutjar per considerar el teatre un vulgar entreteniment.
New Place, Stratford-upon-Avon, construïda on hi havia la casa de Shakespeare.

El 20 d'octubre de 1596 va comprar un títol nobiliari per al seu pare i el 4 de maig de 1597 va comprar una casa a Stratford. El 9 de novembre va morir la seva mare, Mary Arden. Després d'escriure La Tempesta, Shakespeare visqué retirat a Stratford amb la seva família, aspirant a integrar-se en la petita burgesia local. En el seu testament, fet el 25 de març de 1616, deixà totes les seves propietats intactes als seus descendents, algunes coses a tres actors: Richard Burbage, John Heminges i Henry Condell i a la seva dona, el seu segon llit. El 23 d'abril de 1616, morí William Shakespeare. Tradicionalment, s'ha relacionat la seva mort amb la beguda, i més específicament conseqüència d'una borratxera després d'una reunió amb Ben Jonson i Michael Drayton per festejar algunes noves idees literàries. Recents investigacions a càrrec de científics alemanys afirmen que és probable que l'escriptor tingués càncer en un ull.[nb 3]

El 25 d'abril va ser enterrat al presbiteri de l'església de Stratford. Els seus companys, set anys més tard, li van retre el millor homenatge en publicar les seves obres completes, el Folio de 1623. Aquest llibre ha acabat essent la base de totes les edicions i representacions posteriors de la seva obra i, en darrer terme, de la seva immortalitat.

Shakespeare va ser un contemporani de Miguel de Cervantes, qui va morir només deu dies abans que el literat anglès però casualment coincidint amb la data de l'enterrament d'aquest, el 23 d'abril, per la diferència de calendaris usats.[14] Tot i que hi ha gent que creu que tots dos van morir el mateix dia en realitat Cervantes va morir el 22.

També va fer moltes actuacions teatrals poètiques i moltes comèdies perquè era un bon actor.
Trajectòria

La primera vegada que tenim notícies de Shakespeare com a actor i autor és el 1592, en un escrit pòstum del dramaturg Robert Grenne. Grenne fa referència a Shakespeare en les frases : "Cor de tigre embolcallat en pell d'actor.", i "Es pensa que és l'únic sacsejaescenes del país." És una al·lusió a l'obra Enric VI, amb la qual Shakespeare va tenir un èxit formidable. Mentre els teatres van estar tancats per la pesta va escriure dos poemes llargs, barrocs i eròtics: Venus i Adonis i El rapte de Lucrècia. També va escriure dues comèdies d'enginy i elegància artificiosos: Penes d'amor perdudes i Els dos gentilhomes de Verona.

Amb la reobertura dels teatres el 1594, Shakespeare s'associa a la companyia de Lord Chamberlain. Era una època en què faltaven autors, la qual cosa era una gran oportunitat per a William. En poc més de dos anys escriurà Romeo i Julieta, El somni d'una nit d'estiu, Ricard II, El mercader de Venècia i L'amansiment de la fúria. Amb totes aquestes obres inaugura un estil dramàtic nou: un estil poètic, refinat i enginyós, en el qual la musicalitat del vers gairebé és tan important com l'acció mateixa.

És també un temps en què els anys d'optimisme nacional són substituïts per una era de cinisme i de rigidesa burocràtica, ambient que Shakespeare criticarà. L'autor es burla de grans valors com ara l'honor, la dignitat, l'amor, el respecte..., cosa que coincideix amb l'esperit de l'època, però que no suposa una adopció del to desenganyat i escèptic dels altres dramaturgs. Així, Shakespeare optarà per escriure comèdies romàntiques on l'amor i l'enginy triomfen sobre els perills que els sotgen. Fins i tot l'humor canvia d'estil: desapareixen les bromes obscenes i són substituïdes per un enginy més líric i més reflexiu.
William Shakespeare

A més, el govern prohibeix que s'escriguin noves obres sobre la història nacional, perquè les considera perillosament al·lusives al delicat moment present. Shakespeare decideix continuar amb la mateixa temàtica però situant-la a Roma. Així, Juli Cèsar, el conflicte entre els principis ètics elevats i els seus efectes tràgics, és la primera de les seves obres de tema romà.

Les obres que Shakespeare escriu a principis del segle xvii reflecteixen un estat d'ànim perplex, un humor molt "negre" i una falta de claredat estranya, tant en el tema com en l'estructura, com si el dramaturg hagués perdut parcialment el control dels seus recursos habituals.

Quan mor la reina Elisabet, Jaume I, el nou rei, adopta la companyia de Shakespeare com a "Companyia del Rei". És a partir d'aleshores que el seu art entra en un període intens dominat per la visió tràgica, cosa que es palesa en Macbeth, Otel·lo, El rei Lear, Timó d'Atenes, Antoni i Cleopatra i Coriolà.

El 1608, l'autor Richard Burbage obté la llicència per actuar en un espai tancat. Shakespeare no segueix el camí marcat pels seus contemporanis pel que fa als estils nous que aquest canvi afavoreix. En lloc dels drames realistes i sàtires urbanes de moda, comença a cultivar un nou gènere, el romanç: barreja de tragèdia, comèdia i drama líric, copiant efectes habituals de les mascarades luxoses de la cort, com ara, coreografies, balls, maquinària que permet elevacions, aparicions, etc. Cimbelí, Conte d'hivern i La tempesta són obres que presenten situacions romàntiques.

En el seu retir col·labora, però, amb dramaturgs joves en un parell d'obres més: Enric VIII i Els dos nobles cavallers.
La poesia

El 1593 i 1594, quan els teatres es van tancar a causa de la pesta, Shakespeare va publicar dos poemes narratius de temàtica eròtica: Venus i Adonis i La Violació de Lucrècia, dedicats a Wriothesley Henry, comte de Southampton. A Venus i Adonis, un innocent Adonis rebutja els apropaments sexuals de Venus, mentre que a La Violació de Lucrècia, la virtuosa Lucrècia és violada pel luxuriós Tarquin. Sota la influència de Les Metamorfosis d'Ovidi, els poemes mostren la culpa i la confusió moral que es deriven de la luxúria descontrolada. Tots dos poemes foren molt exitosos i es reimprimiren força vegades en vida de Shakespeare.

Un tercer poema narratiu, La queixa d'un amant, en què una jove es lamenta d'haver estat conquistada per un seductor pretendent, es va imprimir el 1609. La majoria dels estudiosos accepten avui dia que Una queixa d'amant és una obra genuïna de Shakespeare, encara que consideren que les seves qualitats literàries queden entelades per uns efectismes feixucs. El Fènix i la tortuga (1601) és un lament per la mort de la llegendària au Fènix i la seva amant, la fidel Tórtora.

El 1599, una versió primerenca de dos sonets, els 138 i 144, apareixen a L'apassionat peregrí, publicat sota el nom de Shakespeare, però sense el seu permís.
Els sonets

    Article principal: Sonets de Shakespeare

Publicats el 1609, els sonets són l'última obra no dramàtica Shakespeare que es va a imprimir. Els acadèmics no estan segurs sobre la data o dates de redacció, però l'evidència suggereix que van ser escrits per Shakespeare al llarg de la seva carrera per a un públic lector, tot i que no van tenir l'èxit dels poemes anteriors. Fins i tot abans dels dos sonets no autoritzats que van aparèixer a El pelegrí apassionat el 1599, Francisco Meres digué el 1598 que Shakespeare "llegia sonets entre els seus amics".

Pocs analistes creuen que l'ordre seqüencial en què es troben fos escollit per l'autor. Semblava haver previst dues sèries: una sobre la incontrolable ambició d'una dona casada de pell fosca (la "Dama Fosca"), i una altra sobre un amor conflictiu amb el "fair youth" (jove ros), potser de tipus homosexual; no queda clar si aquestes dues figures, la Dama Fosca i el Jove Ros, representen persones reals, ni si el "jo" dels poemes s'ha d'identificar amb el de Shakespeare, malgrat que el poeta anglès del XIX Wordsworth considera que amb els sonets "Shakespeare obrí el seu cor".

L'edició 1609 es va dedicar a un encara desconegut "Mr. WH ", anomenat l'"únic inspirador dels poemes". també s'ignora si aquesta inscripció va ser escrita per Shakespeare o per l'editor Thomas Thorpe. Fins i tot es dubta de si Shakespeare va autoritzar-ne la publicació.

La crítica elogia dels sonets la profunda meditació sobre la naturalesa de l'amor, la passió sexual, la procreació, la mort, i el temps.
Shakespeare a través del temps
Epitaf i tomba de Shakespare a la Holy Trinity Church.

Cada època històrica ha primat determinades obres segons les preocupacions i interessos imperants. El concepte de "justícia poètica" que va prevaler en el segle XVIII va provocar el rebuig de moltes de les tragèdies de Shakespeare, ja que segons els seus criteris el teatre havia de promoure exemples de virtut. El crític anglès Samuel Johnson (1709-1784) no va acceptar el desenllaç del Rei Lear, que va considerar cruel i innecessari, i la versió de 1681 de Nahum Tate va substituir la de Shakespeare fins a mitjans del segle xix, sorprès amb el seu gran èxit al públic lector: en ella hi ha un final feliç en què Cordèlia i Lear aconsegueixen triomfar sobre els obstacles, i la protagonista es casa amb Edgard, legítim hereu del comte de Gloucester.

Cap al 1772, el famosíssim actor Garrick modificà bona part de Hamlet en suprimir l'escena dels enterramorts i eximir Laertes de tota culpa referent al verí que portava en la seva espasa. És més, la reina Gertrudis aconsegueix sobreviure per portar una vida de penediment, la qual cosa no ocorre en l'original.

El 1807 Thomas Bowdler va publicar Family Shakespeare, una versió modificada per fer-la, segons el seu criteri, més apta per a dones i nens, que no pogués «ofendre la ment virtuosa i religiosa». Aquesta adaptació va donar origen a la paraula anglesa bowdlerize, que designa la censura puritana.

Així doncs, l'adaptació, interpretació i retorsió de l'obra shakespeariana va ser durant molt de temps el producte d'uns interessos morals, polítics i estètics concrets, i escamotejar l'ombrívola concepció de la vida que ofereix genuïnament Shakespeare.

El llargmetratge de Laurence Olivier, Enric V, filmat en honor als combatents de la Segona Guerra Mundial, va fer que determinats passatges fossin ressaltats per animar el patriotisme britànic; el més significatiu va ser l'arenga del monarca a les seves tropes abans de la batalla d'Agincourt contra les tropes franceses. El mateix cal dir sobre innombrables adaptacions teatrals i cinematogràfiques fins a aquests mateixos dies.
Polèmiques sobre Shakespeare

Hi ha diversos temes controvertits al voltant de la figura d'aquest autor. El més important és sobre l'autoria real o no de les seves obres, que alguns crítics atribueixen a altres escriptors. Argumenten que el seu bagatge cultural i d'experiències familiars lligades al camp i el comerç no s'adiuen amb el coneixement sobre l'alta política que apareix a moltes de les seves obres. Tampoc no és coherent amb el vocabulari emprat en els seus escrits (que va influir poderosament en la llengua anglesa).

Altres polèmiques crítiques tracten la religió de l'autor (catòlic o no) i sobre la seva homosexualitat (extreta dels passatges dels sonets). Els estudiosos que rebutgen aquesta idea invoquen la presència de la Dama Fosca com a referent i el tractament de la dona i l'amor a les seves obres teatrals.

Per últim, no hi ha acord acadèmic sobre la classificació d'algunes peces teatrals (les anomenades problem plays) en tragèdies o comèdies, ja que barregen elements d'ambdós gèneres en contra de les recomanacions de la poètica del seu temps.
Obres

Comèdies

    Tot va bé si acaba bé
    Al vostre gust
    La comèdia dels errors
    Treballs d'amor perduts a la qual li posà música per una òpera Nicolas Nabokov
    Mesura per mesura
    El mercader de Venècia
    Les alegres casades de Windsor[15] (o Les alegres comares de Windsor)[16]
    El somni d'una nit d'estiu
    Molt soroll per no res
    Pèricles, príncep de Tir[nb 4]
    La feréstega domada
    La tempesta a la qual posà música John Henry Griesbach.[17]
    La nit de reis
    Els dos gentilhomes de Verona
    Els dos nobles cavallers[nb 5]
    Conte d'hivern

	

Drames històrics

    Vida i mort del rei Joan
    Ricard II
    Enric IV, part 1
    Enric IV, part 2
    Enric V
    Enric VI, part 1[nb 6]
    Enric VI, part 2
    Enric VI, part 3
    Ricard III[nb 7]
    Enric VIII[nb 8]

	

Tragèdies

    Romeu i Julieta
    Coriolà
    Titus Andrònic[nb 9]
    Timó d'Atenes[nb 10]
    Juli Cèsar
    Macbeth[nb 11]
    Hamlet
    Troilos i Crèssida
    El rei Lear
    Otel·lo
    Antoni i Cleòpatra
    Cymbeline


Apòcrifes

    Arden of Faversham
    The Birth of Merlin
    Locrine
    The London Prodigal
    The Puritan
    The Second Maiden's Tragedy
    Sir John Oldcastle
    Thomas Lord Cromwell
    A Yorkshire Tragedy
    Edward III
    Sir Thomas More

	

Obres perdudes

    Treballs d'amor guanyats
    Cardeni[nb 12]

	

Poemes

    Sonets de Shakespeare
    Venus i Adonis
    La violació de Lucrècia
    L'apassionat peregrí[nb 13]
    El Fènix i la tortuga
    Queixa d'amants

Shakespeare a la pantalla

S'han produït unes 250 pel·lícules basades en texts de Shakespeare, la qual cosa demostra l'enorme influència de l'obra d'aquest escriptor. L'obra més vegades duta a la pantalla és Hamlet, amb 61 adaptacions al cinema i 21 sèries de televisió entre 1927 i 2000.

Entre les versions cinematogràfiques de la biografia shakesperiana destaca Shakespeare enamorat (Shakespeare in Love, 1998) dirigida per John Madden.

Algunes pel·lícules basades en obres de Shakespeare són les següents:

    The Taming of the Shrew (1929). Protagonitzada per Douglas Fairbanks i Mary Pickford.
    A Midsummer Night's Dream (1935). Dirigida per Max Reinhardt i William Dieter.
    Romeo and Juliet (1936). Dirigida per George Cukor.
    As You Like It (1936). Dirigida per Paul Czinner.
    Enric V (The Chronicle History of King Henry the Fifth with His Battle Fought at Agincourt in France, 1945). Dirigida per Laurence Olivier.
    Macbeth (1948). Dirigida per Orson Welles.
    Hamlet (1948). Dirigida per Laurence Olivier.
    Othello (1952). Dirigida per Orson Welles.
    Julius Caesar (1953). Dirigida per Joseph L. Mankiewicz.
    Romeo and Juliet (1954). Dirigida per Renato Castellani.
    Ricard III (Richard III, 1955). Dirigida per Laurence Olivier.
    Othello (1955). Dirigida per Sergei Jutkevitsh.
    El planeta prohibit (Forbidden Planet, 1956). Pel·lícula de ciència-ficció lliurement basada en La Tempesta. Dirigida per Fred M. Wilcox.
    Kumonosu jo (1957). Lliurement basada en Macbeth. Dirigida per Akira Kurosawa.
    The Tempest (1960). Pel·lícula per a televisió dirigida per George Schaefer i protagonitzada per Richard Burton.
    West Side Story (1961). Pel·lícula musical basada en Romeu i Julieta. Dirigida per Jerome Robbins i Robert Wise.
    Hamlet (Gamlet, 1964). Dirigida per Grigori Kózintsev.
    Richard Burton's Hamlet (1964). Dirigida per Bill Colleran i John Gielgud i protagonitzada per Richard Burton.
    Campanades a mitjanit (1965). Basada en diverses obres, especialment Enric IV. Dirigida per Orson Welles.
    L'amansiment de la fúria (The Taming of the Shrew, 1967). Dirigida per Franco Zeffirelli i protagonitzada per Elizabeth Taylor i Richard Burton.
    Romeo and Juliet (1968). Dirigida per Franco Zeffirelli.
    Korol Lir (1969). Dirigida per Grigori Kózintsev.
    King Lear (1971). Dirigida per Peter Brook.
    Macbeth (1971). Dirigida per Roman Polanski.
    The Tempest (1982), dirigida per Paul Mazursky.
    Ran (1985), dirigida per Akira Kurosawa. Adaptació d'El rei Lear.
    King Lear (1987), dirigida per Jean-Luc Godard.
    Enric V (Henry V, 1989). Dirigida per Kenneth Branagh.
    Hamlet, l'honor de la venjança (Hamlet, 1990). Dirigida per Franco Zeffirelli i protagonitzada per Mel Gibson i Glenn Close.
    Prospero's Books (1991). Basada en La Tempesta. Dirigida per Peter Greenaway.
    My Own Private Idaho (1991). Dirigida per Gus Van Sant i protagonitzada per River Phoenix i Keanu Reeves, lliurement basada en Enric IV.
    As You Like It (1992), dirigida per Christine Edzard.
    Molt soroll per no res (Much Ado About Nothing, 1993), dirigida per Kenneth Branagh.
    The Lion King (1994), dirigida per Rob Minkoff i Roger Allers. Pel·lícula d'animació realitzada pels estudis Disney lliurement basada en Hamlet.
    Otel·lo (Othello, 1995). Dirigida per Oliver Parker.
    Ricard III (Richard III, 1995). Dirigida per Richard Loncraine.
    Romeo + Juliet (1996). Dirigida per Baz Luhrman i protagonitzada per Leonardo Di Caprio i Claire Danes.
    Hamlet (1996). Dirigida per Kenneth Branagh i protagonitzada per Kenneth Branagh, Richard Attenborough, Judi Dench, Billy Crystal i Kate Winslet.
    Looking for Richard (1996), dirigida per Al Pacino.
    10 Things I Hate About You (1999) (basada en La feréstega domada). Dirigida per Gil Junger i protagonitzada per Julia Stiles i Heath Ledger.
    A Midsummer Night's Dream (1999). Dirigida per Michael Hoffman i protagonitzada per Calista Flockhart i Michelle Pfeiffer.
    Treballs d'amor perduts (Love's Labour's Lost, 2000), dirigida per Kenneth Branagh.
    Hamlet (2000). Dirigida per Michael Almereyda i protagonitzada per Ethan Hawke, Julia Stiles i Kyle MacLachlan.
    El mercader de Venècia (The Merchant of Venice, 2004), dirigida per Michael Radford.
    As You Like It (2006). Dirigida per Kenneth Branagh

Altres pel·lícules basades en la vida de Shakespeare són les següents:

    Shakespeare in Love (1998), dirigida per John Madden
    Anonymous (2011), dirigida per Roland Emmerich

Notes

La data de naixement és desconeguda. Els registres de la parròquia d'Stratford certifiquen que fou batejat el dia 26 d'abril de 1564, segons el calendari julià.(Lee 1901, pàg.8). Sidney Lee assenyala la data del seu naixement el dia 22 o 23 d'abril, basant-se en el fet que el bateig solia dur-se a terme en el termini de tres dies des del naixement. A partir d'aquesta elucubració i del factor estètic de la coincidència entre el dia i mes de naixement i els de defunció, es va estendre l'hàbit de considerar el 23 d'abril de 1564 com a data de naixement de Shakespeare. (Schoenbaum 1987, pàg. 25).
Les dates segueixen el calendari julià, usat a Anglaterra al naixement de de Shakespeare. Segons el calendari gregorià, adoptat als països catòlics el 1582, Shakespeare morí el 3 de maig (Schoenbaum 1987, xv)
La hipòtesi es basa en l'anàlisi d'una escultura del dramaturg que es troba al Club Garrick de Londres, en la qual s'observa l'existència d'un tumor sobre l'ull esquerre, i per la seva màscara fúnebre, conservada a la ciutat alemanya de Darmstadt. Hi ha diferències, però, sobre l'autenticitat d'ambdós objectes.(Clarín 2006).
Força especialistes defensen que Pèricles va ser coescrita amb George Wilkins (Bloom 1999, 30; Hoeniger 1963; Jackson 2003, 83)
Els dos nobles va ser coescrita amb John Fletcher (Potter 1997, 1–6)
Enric VI, Part 1 es considera feta per un grup de col·laboradors; però alguns especialistes, per exemple Michael Hattaway, pensa que l'obra és íntegrament de Shakespeare (Burns 2000, 73–84; Hattaway 1990, 43)
Un assaig de Harold Brooks suggereix la influència d'Eduard II de Christopher Marlowe en el Ricard III de Shakespeareare (Morris 1968, 65–94). D'altres hi estan en desacord, assenyalant que els paral·lelismes són tan sols tòpics literaris (Taylor 1988, 116)
Enric VIII va ser coescrita amb John Fletcher (McMullan 2000, 198)
Brian Vickers proposa que Titus Andrònic va ser coescrit amb George Peele, encara que Jonathan Bate, l'editor d'obres més recent de la col·lecció anglesa Arden Shakespeare, opina que és íntegrament un treball de Shakespeare (Vickers 2002, 8; Dillon 2007, 25)
Brian Vickers i d'altres opinen que Timó d'Atenes va ser coescrita amb Thomas Middleton; però d'altres hi estan en desacord (Vickers 2002, 8; Dominik 1988, 16; Farley-Hills 1990, 171–172)
El text de Macbeth que ha sobreviscut va ser clarament alterat per mans posteriors. La ingerència més notable és la inclusió de dues cançons de l'obra de Middleton The Witch (1615) (Brooke 1998, 57)
Cardeni va ser aparentment coescrit amb John Fletcher. Està basat en el personatge que apareix a El Quixot (Bradford 1910, 51–56; Freehafer 1969, 501–513)

    L'apassionat peregrí, publicat amb el nom de Shakespeare el 1599 sense el ser consentiment, inclou unes versions primerenques de dos dels seus sonets, tres extractes de Treballs d'amor perduts, diversos poemes dels quals se sap que són d'altres poetes, i onze poemes d'autoria desconeguda, potser de Shakespeare, sense estar confirmat (Wells et al. 2005, 805)

Referències

Italian tales were very popular among theatre-goers. Keeble 1980, 18
Halio 1998, 93
Baldwin 1944, 164–66; Cressy 1975, 80–82; Ackroyd 2006, xvi
Gibbons 1980, 33
Gibbons 1980, 37
Vickers 2002
Hansen 1983, 1–5
Porter & Teich 1988, 48; Lambourne 1999, 193–8
Taylor 2006, 38
Kolin 1985, 124
Gager 1996, 163, 186, 251
Schopenhauer 1958, 324
Royle 2000
Treitz N. Historias del calendario. Investigación y Ciencia. Octubre 2013 Nº 445: 84-87
Les alegres casades de Windsor a Vicens Vives, traducció al català de Salvador Oliva
Les alegres comares de Windsor a Manybooks.net, traducció al català de Josep Carner

    Enciclopèdia Espasa Volum núm. 26, pàg. 1316 (ISBN 84-239-4526-X)

Bibliografia
Obres de l'autor

    Per la llarga llista d'obres de Shakespeare en traducció catalana, vegeu la plana sobre Shakespeare sota "Literatura universal en català", Visat, la revista digital de literatura i traducció del PEN català.
    Per una llista de les seves obres organitzada per tipus, vegeu L'obra de Shakespeare, de Susanna Alonso-Cuevillas Sayrol, 2004.
    Shakespeare, William; (traducció de Luis Astrana Marín). Obras completas: Tragedias (en castellà). Aguilar, 2003. ISBN 978-84-03-09427-7.

Sobre l'autor i la seva obra